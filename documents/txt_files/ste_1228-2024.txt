Αριθμός 1228/2024

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Α`

 Συνεδρίασε δημόσια στο ακροατήριό του στις 12 Δεκεμβρίου 2022, με την εξής σύνθεση: Μαρίνα-Ελένη Κωνσταντινίδου, Αντιπρόεδρος, Πρόεδρος του Α`Τμήματος, Ταξιαρχία Κόμβου, Παρασκευή Μπραΐμη, Χρήστος Λιάκουρας, Νικόλαος Σκαρβέλης, Σύμβουλοι, Ευαγγελία Τζιράκη, Χαρίκλεια Χαραλαμπίδη, Πάρεδροι. Γραμματέας η Ειρήνη Δασκαλάκη, Γραμματέας του Α`Τμήματος.

 Για να δικάσει την από 19 Μαΐου 2021 αίτηση:

 της .......... .......... του .......... , κατοίκου Αθηνών ( .......... .......... ), η οποία παρέστη με τη δικηγόρο Αναστασία Σίμου (Α.Μ. 22594), που τη διόρισε με πληρεξούσιο,

 κατά του Υπουργού Εργασίας και Κοινωνικών Υποθέσεων, ο οποίος παρέστη με τον Χαράλαμπο Τσόγκα, Πάρεδρο του Νομικού Συμβουλίου του Κράτους.

 Με την αίτηση αυτή η αιτούσα επιδιώκει να ακυρωθεί η υπ’ αριθμ. Φ.11321/οικ.10772/382/9.3.2021 απόφαση του Υφυπουργού Εργασίας και Κοινωνικών Υποθέσεων (Β’ 1082/22.3.2021) ως προς τη διάταξη της παρ. 4 του άρθρου 3 αυτής και ως προς την παράλειψή της να ορίσει προσαύξηση της συντάξεώς της από τους κοινωνικούς πόρους καθώς και κάθε άλλη σχετική πράξη ή παράλειψη της Διοικήσεως.

 Η εκδίκαση άρχισε με την ανάγνωση της εκθέσεως του εισηγητή, Συμβούλου Νικολάου Σκαρβέλη.

 Κατόπιν το δικαστήριο άκουσε την πληρεξούσια της αιτούσας, η οποία ανέπτυξε και προφορικά τους προβαλλόμενους λόγους ακυρώσεως και ζήτησε να γίνει δεκτή η αίτηση και τον αντιπρόσωπο του Υπουργού, οποίος ζήτησε την απόρριψή της.

 Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

 Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

 Σ κ έ φ θ η κ ε κ α τ ά τ ο ν Ν ό μ ο

 1. 	 Επειδή, για την κρινόμενη αίτηση έχει καταβληθεί το νόμιμο παράβολο (ηλεκτρονικό παράβολο με κωδικό πληρωμής .......... .......... .......... ) .

 2. 	 Επειδή, με την αίτηση αυτή ζητείται η ακύρωση: α) της Φ.11321/οικ.10772/382/9.3.2021 απόφασης του Υφυπουργού Εργασίας και Κοινωνικών Υποθέσεων με τίτλο «Νέα αναπροσαρμογή κύριων συντάξεων - προστασία καταβαλλόμενων συντάξεων» (Β`1082/22.3.2021) κατά το μέρος που η εν λόγω απόφαση, με την παρ. 4 του άρθρου 3 αυτής, όρισε ως συντάξιμο μισθό για την από 1.10.2019 αναπροσαρμογή κάθε καταβαλλόμενης ή καταβλητέας την 30.9.2019 κύριας σύνταξης των συνταξιούχων του Τομέα Ασφάλισης Νομικών (Τ.Α.Ν.) του πρώην Ενιαίου Ταμείου Ανεξάρτητα Απασχολουμένων (Ε.Τ.Α.Α.) και ειδικότερα των συνταξιούχων συμβολαιογράφων του Τομέα αυτού, η οποία (σύνταξη) χορηγήθηκε ή θα χορηγηθεί με προγενέστερες του ν. 4387/2016 διατάξεις, το ποσό της ανώτατης προβλεπόμενης κύριας σύνταξης για 40 έτη ασφάλισης όπως αυτό έχει διαμορφωθεί την 31.5.2016, δηλαδή το ποσό των 1.232,09 ευρώ, παραλείποντας, επί πλέον, να συνεκτιμήσει κατά την αναπροσαρμογή των συντάξεων αυτών τους καταβληθέντες κοινωνικούς πόρους, β) κάθε άλλης συναφούς πράξης ή παράλειψης της Διοίκησης, προγενέστερης ή μεταγενέστερης.

 3. 	 Επειδή, με την από 29.6.2021 πράξη της Προέδρου του Α`Τμήματος του Συμβουλίου της Επικρατείας η υπόθεση εισήχθη στην επταμελή σύνθεση του Τμήματος αυτού λόγω της σπουδαιότητάς της (άρθρο 14 παρ. 5 εδάφιο πρώτο του π.δ. 18/1989, Α`8) .

 4. 	 Επειδή, η αιτούσα είναι πρώην συμβολαιογράφος και συνταξιούχος του πρώην Ε.Τ.Α.Α.-Τ.Α.Ν. πριν από την έναρξη ισχύος του ν. 4387/2016, για την αναπροσαρμογή δε της σύνταξής της είναι εφαρμοστέες οι διατάξεις της προσβαλλόμενης απόφασης. Συνακόλουθα, με έννομο συμφέρον ζητεί την ακύρωση της απόφασης αυτής, προβάλλοντας ότι θίγεται από τη διενεργούμενη με βάση τις διατάξεις της αναπροσαρμογή της σύνταξής της (Σ.τ. Ε. 1891/2019 Ολομ.) .

 5. 	 Επειδή, στην παρ. 1 του άρθρου 7 του κυρωθέντος με το άρθρο μόνο του ν.δ. 4114/1960 Κώδικα περί Ταμείου Νομικών (Α`164) ορίζεται ότι «Εις το Ταμείον ασφαλίζονται υποχρεωτικώς οι κάτωθι: Α`. Άμισθοι α) [ ... ] β) Οι Συμβολαιογράφοι. γ) [ ... ] Β` Έμμισθοι. α) [ ... ]» και στο άρθρο 8, όπως αντικαταστάθηκε με το άρθρο 21 του ν. 1759/1988 (Α`50) και τροποποιήθηκε με την παρ. 1 του άρθρου 1 του π.δ. 240/1996 (Α`178), που εκδόθηκε κατ’ επίκληση της παρ. 3 του άρθρου 5 του ν. 2042/1992 (Α`75), ορίζεται ότι: «1. Οι ασφαλισμένοι του Ταμείου (άμισθοι και έμμισθοι), που ορίζονται από το προηγούμενο άρθρο, διακρίνονται σε δύο τάξεις, την πρώτη και τη δεύτερη. 2. Στην πρώτη τάξη ανήκουν: Α) Από τους αμίσθους: α) [ ... ] β) οι συμβολαιογράφοι, γ) [ ... ]». Περαιτέρω, στο άρθρο 10 του ίδιου Κώδικα ορίζεται ότι: «1. Οι πόροι του Ταμείου αποτελούνται: α) [ . ] ιστ) αα) Εκ καταβολής ποσοστού ενός επί τοις εκατόν (1 %) [ που αυξήθηκε σε 1,30 % με την παρ. 1 του άρθρου 14 του ν. 1512/1985 (Α`4) και καταργήθηκε από 13.9.2002 με την παρ. 14 του άρθρου 13 του ν. 3050/2002 (Α`214) ] επί της αξίας του αντικειμένου πάσης συμβάσεως διά συμβολαιογραφικού εγγράφου καταρτιζομένης, πλην των εν τω παρόντι εξαιρέσεων, ως και πάσης εξοφλήσεως απαιτήσεως διά συμβολαιογραφικού εγγράφου γιγνομένης ή συναινέσεως προς εξάλειψιν υποθήκης ή προσημειώσεως, εφ’ όσον κατά την κατάρτισιν της σχέσεως δι’ ην η εξόφλησις, η υποθήκη, ή προσημείωσις, δεν κατεβλήθη το ως ανωτέρω αναλογικόν δικαίωμα. Κατ’ εξαίρεσιν το ως άνω δικαίωμα περιορίζεται: 1. Επί εργολαβικών συμβάσεων εν αις εις των συμβαλλομένων είναι το Δημόσιον, Δημόσιαι εν γένει Υπηρεσίαι, Ιδρύματα και Οργανισμοί ή νομικά πρόσωπα Δημοσίου Δικαίου, εις ήμισυ (1/2) επί τοις εκατόν. 2. Επί συμβολαιογραφικών πράξεων ιδρύσεως Ιδρυμάτων Φιλανθρωπικών και Κοινωφελών σκοπών εις το εν τέταρτον (1/4) . 3. Επί πράξεων συμβιβασμού, αφορωσών κληρονομίας, κληροδοσίας και δωρεάς προς το Κράτος και Κοινωφελή Ιδρύματα ή σκοπούς διεπομένους υπό του Α.Ν. 2039/1939, ως ετροποποιήθη, εις το ήμισυ (1/2) μη δυνάμενα να υπερβούν τας δραχ. 1.000. 4. Επί περιπτώσεων, καθ`άς κατά τας κειμένας διατάξεις περιορίζεται τούτο ή θεσπίζονται απαλλαγαί. ββ) (όπως αντικαταστάθηκε με την παρ. 2 του άρθρου 25 του ν. 1759/1988) Με την καταβολή ποσοστού πέντε τοις χιλίοις (5 %) επί του ποσού κάθε συνιστώμενης εμπορικής εταιρείας [ ... ] γγ) Εκ καταβολής ποσοστού πέντε επί τοις εκατόν (5 %) [ που αυξήθηκε σταδιακώς με το άρθρο 4 παρ. 1 του ν. 1090/1980 (Α`263) σε 9 % από 1.1.1983 ] εκ των, κατά τας κειμένας διατάξεις, παρά των συμβολαιογράφων επί παντός συμβολαιογραφικού εγγράφου, εισπραττομένων αναλογικών δικαιωμάτων. Κατ`εξαίρεσιν, εις τας κατωτέρω περιπτώσεις καταβάλλεται υπό των συμβολαιογράφων: 1) Εκ του εισπραττομένου, κατά τας κειμένας διατάξεις, υπό του Συμβολαιογράφου δικαιώματος διά την ενέργειαν πλειστηριασμού, ως και του τοιούτου επί ματαιώσει του πλειστηριασμού επερχομένη μετά την δημοσίευσιν της περιλήψεως προγράμματος πλειστηριασμού, ή διά την σύνταξιν απογραφής ή καταστατικού ανωνύμου εταιρείας, το ήμισυ. 2) Εκ των δικαιωμάτων του Συμβολαιογράφου διά την σύνταξιν δημοσίας διαθήκης ή πίνακος κατατάξεως δραχ. πεντήκοντα (50) . δδ) [ όπως αντικαταστάθηκε με την παρ. 3 του προαναφερθέντος άρθρου 4 του ν. 1090/1980 ] Εκ ποσοστού πέντε επί τοις εκατόν (5 %) επί των δικαιωμάτων των συμβολαιογράφων δι`επικολλήσεως ενσήμου αναλόγου αξίας: 1. Επί πάσης συντασσομένης συμβολαιογραφικής πράξεως ή συμβολαίου, εξαιρέσει των εν τω προηγουμένω υπεδαφίω γγ`αναφερομένων και του κανονισμού πολυωρόφου κτιρίου, και 2. Επί παντός εκδιδομένου αντιγράφου ή αποσπάσματος. εε) εκ καταβολής ποσοστού δέκα επί τοις εκατόν (10 %) επί του, επί τη βάσει της δηλώσεως, καταβαλλομένου φόρου μεταβιβάσεως ακινήτων και πλοίων, πλην των κατά τας κειμένας διατάξεις εξαιρέσεων. [ ... ] ιζ) [ ... ] ιη) Εκ ποσοστού δύο και ημίσεος τοις χιλίοις (2,5 %) επί της αξίας του αντικειμένου, διά την μεταγραφήν πάσης πράξεως μεταβιβάσεως ακινήτου ή οιουδήποτε εμπραγμάτου δικαιώματος επί ακινήτου, καταβαλλομένου υπό του προς ον η μεταβίβασις εις τον συντάσσοντα το σχετικόν συμβόλαιον Συμβολαιογράφον, υπ`ευθύνη του, εξαιρέσει των εξ επαχθούς αιτίας μεταβιβάσεων ακινήτων ή εμπραγμάτων δικαιωμάτων των εν τω Νόμω 1587/50 αναφερομένων και των περιπτώσεων, καθ`ας, δυνάμει νόμων, θεσπίζεται ειδικώς μείωσις ή απαλλαγή από του δικαιώματος τούτου. [ ... ] 2. [ ... ] 10. [ όπως προστέθηκε με το άρθρο 1 του π.δ. 293/1998 (Α`212) ] Οι πόροι κι οι αξιώσεις του Ταμείου Νομικών που προβλέπονται από τις διατάξεις της παρ. 1 εδαφ. ιστ υπεδ. αα και γγ καθώς και του εδαφίου ιη του άρθρου 10 του ν.δ. 4114/60 (A 164), αποδίδονται στο Ταμείο, το πρώτο δεκαήμερο εκάστου μηνός για τις εισπράξεις του προηγουμένου μηνός. Η καταβολή από κάθε συμβολαιογράφο των πόρων και εισφορών αυτών, θα γίνεται στο Κεντρικό Κατάστημα, ή σε οποιοδήποτε Υποκατάστημα της Εθνικής Τραπέζης [ ... ]». Από τις ως άνω διατάξεις συνάγεται ότι, εκ των προβλεπομένων από αυτές δικαιωμάτων του Ταμείου Νομικών, τα καταβαλλόμενα από τους συμβαλλομένους ενώπιον συμβολαιογράφου ή επί των αναλογικών δικαιωμάτων των συμβολαιογράφων, τα οποία αποτελούν αμοιβή για τις παρεχόμενες από αυτούς υπηρεσίες, αποτελούν υπό ευρεία έννοια εισφορά προς το Ταμείο Νομικών υπέρ των συμβολαιογράφων, οι οποίοι είναι υποχρεωτικά ασφαλισμένοι στο Ταμείο αυτό (Σ.τ. Ε. 3368/1992 7μ. , 2681/2020, 867/2000, 1050/1992) .

 6. 	 Επειδή, εξάλλου, στο υπό τον τίτλο «Καθορισμός συντάξεων» άρθρο 19 του ίδιου ως άνω Κώδικα περί Ταμείου Νομικών (ν.δ. 4114/1960), όπως το άρθρο αυτό αντικαταστάθηκε με το άρθρο 6 του ν. 1090/1980, ορίζεται ότι: «1. Αι υπό του Ταμείου παρεχόμενοι μηνιαίαι συντάξεις προς τους συνταξιοδοτηθησομένους ησφαλισμένους και τους ήδη συνταξιούχους αυτού, τους έχοντας συνολικόν χρόνον ασφαλίσεως τεσσαράκοντα (40) ετών, ορίζονται κατά κατηγορίαν και τάξιν ως ακολούθως: α. Διά την Α`τάξιν αμίσθων εις ποσοστόν ογδοήκοντα επί τοις εκατόν (80 %) επί του εκάστοτε βασικού μισθού του εφέτου, κλιμακούμεναι σταδιακώς, ως εξής: αα) Από 1ης Ιανουαρίου 1981 εις τα εξήκοντα επί τοις εκατόν (60 %) . ββ) Από 1ης Ιανουαρίου 1982 εις τα εξήκοντα εξ και ήμισυ επί τοις εκατόν (66,5 %) . γγ) Από 1ης Ιανουαρίου 1983 εις τα εβδομήκοντα τρία και ήμισυ επί τοις εκατόν (73,5 %) . δδ) Από 1ης Ιανουαρίου 1984 και εφεξής εις τα ογδοήκοντα επί τοις εκατόν (80 %) . β) Διά τας λοιπάς τάξεις ησφαλισμένων εφαρμόζονται αι διατάξεις του προηγουμένου εδαφίου υπό τους ακολούθους περιορισμούς κατά κατηγορίαν και τάξιν: [ ... ] 2. Δι’ αποφάσεων του Υπουργού Κοινωνικών Υπηρεσιών, εκδιδομένων μετά σύμφωνον πρότασιν του διοικητικού συμβουλίου του Ταμείου Νομικών και γνώμην της συντονιστικής επιτροπής των δικηγορικών συλλόγων, δύναται αναλόγως της οικονομικής καταστάσεως του Ταμείου: α. [ . ] β. Να αναστέλλεται η προσαρμογή των ποσοστών επί του εκάστοτε βασικού μισθού του εφέτου ή και της μελλοντικής προσαρμογής των συνταξιοδοτικών παροχών. γ. Να χορηγήται ποσοστιαία επί τοις εκατόν προσαύξησις των συντάξεων, αντί της προσαρμογής προς τον εκάστοτε βασικόν μισθόν του εφέτου μετά την 1ην Ιανουαρίου 1985. [ ... ] 3. [ όπως η παρ. αυτή τροποποιήθηκε με το άρθρο 16 του ν. 1512/1985 ] Δι’ έκαστον έτος ασφαλίσεως μέχρι τριάκοντα (30) ετών η σύνταξις είναι ίση προς το εν πεντηκοστόν (1/50) του κατά την παράγραφον 1 του παρόντος άρθρου καθοριζομένου ποσού συντάξεως των τεσσαράκοντα ετών. Μετά την συμπλήρωσιν τριάκοντα ετών ασφαλίσεως, η σύνταξις προσαυξάνεται κατά δύο πεντηκοστά (2/50) δι’ έκαστον έτος πέραν του τριακοστού και μέχρι του τεσσαρακοστού έτους. 4. [ ... ]». Όπως προκύπτει από την παρ. 1 του πιο πάνω άρθρου 19 του Κώδικα περί Ταμείου Νομικών, από 1.1.1981 εισήχθη νέος τρόπος υπολογισμού των συντάξεων που χορηγεί το Ταμείο τόσο στους άμισθους ασφαλισμένους του, στους οποίους περιλαμβάνονται και οι συμβολαιογράφοι, όσο και στους έμμισθους, με βάση τον βασικό μισθό του εφέτη που ισχύει κάθε φορά. Συγκεκριμένα, τα αρμόδια όργανα του Ταμείου Νομικών είχαν την υποχρέωση να προσαρμόσουν σταδιακά τις χορηγούμενες από αυτό συντάξεις, σύμφωνα με τα οριζόμενα στον νόμο ποσοστά, ώστε την 1.1.1984 η σύνταξη άμισθου ασφαλισμένου Α`τάξεως με 40 έτη ασφάλισης να ανέλθει στο 80 % του βασικού μισθού του εφέτη που ίσχυε κατά την ημερομηνία εκείνη. Αντιθέτως, κατά την παρ. 2 περίπτ. γ`του ίδιου άρθρου, μετά την 1.1.1985, το Ταμείο Νομικών δεν είχε πλέον την αρμοδιότητα να αναπροσαρμόζει μόνο του τις συντάξεις των ασφαλισμένων του σε περίπτωση αύξησης του βασικού μισθού του εφέτη, αλλά μόνο να προτείνει στον εποπτεύοντα αυτό Υπουργό Κοινωνικών Υπηρεσιών, ύστερα από γνώμη της συντονιστικής επιτροπής των δικηγορικών συλλόγων, είτε την προσαρμογή των συντάξεων στον νέο βασικό μισθό του εφέτη είτε τη χορήγηση ποσοστιαίας προσαύξησης (επί τοις εκατό) αυτών, ανάλογα με την οικονομική του κατάσταση. Αρμόδιος δε να αποφασίζει για την αναπροσαρμογή των συντάξεων του Ταμείου Νομικών με βάση τον εκάστοτε βασικό μισθό του εφέτη ή, αντ’ αυτής, την ποσοστιαία αύξησή τους κατέστη ο Υπουργός (Σ.τ. Ε. 1021/2005 7μ. , 4554/2013, 2161/2013) . Κατ’ εξουσιοδότηση της ως άνω παρ. 2 του άρθρου 19 του Κώδικα περί Ταμείου Νομικών εκδόθηκε η Φ.41/738/2.4.1986 απόφαση του Υπουργού Υγείας, Πρόνοιας και Κοινωνικών Ασφαλίσεων (Β`242), με την οποία ανεστάλη η προσαρμογή των ποσοστών των συντάξεων του Ταμείου Νομικών με βάση τον εκάστοτε βασικό μισθό του Εφέτη και διατηρήθηκαν οι συντάξεις όπως είχαν διαμορφωθεί μέχρι την ημερομηνία δημοσίευσης της υπουργικής αυτής απόφασης. Ακολούθησε ωστόσο η Φ.41/1678/1988 (Β`807) υπουργική απόφαση, με την οποία καταργήθηκε από 1.10.1988 η προηγούμενη απόφαση και ορίστηκε ότι από την ίδια ημερομηνία η σύνταξη που χορηγεί το Ταμείο Νομικών στους συνταξιούχους του υπολογίζεται στον βασικό μισθό του Εφέτη, με βάση τα ποσοστά που ορίζονται κατά κατηγορία και τάξη, σύμφωνα με τις διατάξεις της παρ. 1 του άρθρου 6 του ν. 1090/1980. Στη συνέχεια, με σειρά υπουργικών αποφάσεων [ Φ.41/64/1990, η οποία κυρώθηκε με το άρθρο 23 παρ. 17 του ν. 1976/1991 (Α`184), Φ.41/434/1993 (Β`237), Φ.41/511/1994 (Β`397), Φ.41/546/1995 (Β`416) κ.ά. ] , οι χορηγούμενες από το Ταμείο συντάξεις αυξάνονταν διαδοχικώς στα καθοριζόμενα εκάστοτε από τις αποφάσεις αυτές ποσοστά (βλ. Σ.τ. Ε. 4554/2013, 2161/2013) .

 7. 	 Επειδή, περαιτέρω, με τον ν. 2084/1992 «Αναμόρφωση της Κοινωνικής Ασφάλισης και άλλες διατάξεις» (Α`165) επιχειρήθηκε η αναμόρφωση του συστήματος κοινωνικής ασφάλισης για την εξασφάλιση της βιωσιμότητάς του στο μέλλον (Σ.τ. Ε. 1320/2019 Ολ.) . Στο ΜΕΡΟΣ ΤΡΙΤΟ του νόμου αυτού (άρθρα 22-43) έχουν περιληφθεί ρυθμίσεις για τους ασφαλιζόμενους στους φορείς κοινωνικής ασφάλισης από 1.1.1993 («νέους ασφαλισμένους») . Ειδικότερα, στο υπό τον τίτλο «Ασφαλιστικές εισφορές» άρθρο 22 του νόμου αυτού ορίζεται ότι «1. [ ... ] Το ποσοστό εισφοράς στους φορείς κύριας ασφάλισης αυτοαπασχολουμένων ορίζεται σε 30 % επί του ποσού των ασφαλιστικών κατηγοριών, που θα καθοριστούν με το κατά την παρ. 3 του παρόντος άρθρου προεδρικό διάταγμα και βαρύνει κατά 20 % τους ίδιους και κατά 10 % το Κράτος. [ . ] 3. Για την καταβολή των μηνιαίων εισφορών στους φορείς κύριας ασφάλισης, που ασφαλίζουν αυτοαπασχολούμενους, οι ασφαλισμένοι κατατάσσονται σε ασφαλιστικές κατηγορίες κατά τα οριζόμενα με προεδρικό διάταγμα, που εκδίδεται εντός 6 μηνών από την έναρξη ισχύος του παρόντος νόμου με πρόταση των Υπουργών Εθνικής Οικονομίας, Οικονομικών και Υγείας, Πρόνοιας και Κοινωνικών Ασφαλίσεων ύστερα από αναλογιστικές μελέτες. Με το ίδιο προεδρικό διάταγμα καθορίζεται και ο τρόπος αναπροσαρμογής των ασφαλιστικών κατηγοριών. [ . ]». Περαιτέρω, στην παρ. 2 του άρθρου 28 του ίδιου νόμου ορίζεται ότι: «Για τον υπολογισμό της σύνταξης στους φορείς κύριας ασφάλισης, που ασφαλίζουν αυτοαπασχολουμένους, λαμβάνονται υπόψη οι ασφαλιστικές κατηγορίες που θα καθορισθούν με το προεδρικό διάταγμα, που προβλέπεται από την παρ. 3 του άρθρου 22 του παρόντος, βάσει των οποίων καταβλήθηκαν εισφορές ολόκληρο το χρόνο της ασφάλισης του ασφαλισμένου, όπως έχουν διαμορφωθεί την 31η Δεκεμβρίου του προηγουμένου της υποβολής της αίτησης συνταξιοδοτήσεως έτους». Κατ`επίκληση, μεταξύ άλλων, του ως άνω άρθρου 22 του ν. 2084/1992 εκδόθηκε το π.δ. 125/1993 «Ασφαλιστικές κατηγορίες του Ταμείου Νομικών και του Κλάδου Επικουρικής Ασφαλίσεως Δικηγόρων» (Α`54), με το οποίο ορίστηκαν οι ασφαλιστικές κατηγορίες του Ταμείου Νομικών για τον υπολογισμό και την καταβολή των μηνιαίων εισφορών των αυτοαπασχολούμενων που ασφαλίζονται από 1.1.1993 και εφεξής. Περαιτέρω, στο ΜΕΡΟΣ ΤΕΤΑΡΤΟ του ως άνω ν. 2084/1992 (άρθρα 4475) έχουν περιληφθεί ρυθμίσεις για τους ασφαλισμένους μέχρι 31.12.1992 («παλαιούς ασφαλισμένους») . Ειδικότερα, στο άρθρο 44 του νόμου, όπως η παρ. 3 του άρθρου αυτού συμπληρώθηκε με την παρ. 3 του άρθρου 19 του ν. 2150/1993 (Α`98), ορίζεται ότι: «1. Η υπό του άρθρου 25 παρ. 1 του α.ν. 1846/1951, όπως ισχύει, προβλεπόμενη εισφορά εργοδότη και ασφαλισμένου υπέρ του κλάδου αναπηρίας, γήρατος, θανάτου (συντάξεων) του Ιδρύματος Κοινωνικών Ασφαλίσεων αυξάνεται από 1ης Ιανουαρίου 1993 κατά 2,75 μονάδες, ήτοι κατά 1,83 μονάδες σε βάρος των εργοδοτών και κατά 0,92 της μονάδας σε βάρος των ασφαλισμένων, οριζόμενη σε 20 ποσοστιαίες μονάδες εκ των οποίων 13,33 ποσοστιαίες μονάδες βαρύνουν τους εργοδότες και 6,67 τους ασφαλισμένους. 2. [ ... ] 3. Από 1ης Ιανουαρίου 1995 και μετά, το ποσό της μηνιαίας εισφοράς ασφαλισμένου για τον κλάδο σύνταξης στους φορείς κύριας ασφάλισης, που ασφαλίζουν αυτοαπασχολουμένους, δεν μπορεί να είναι κατώτερο από την εισφορά, που προκύπτει βάσει του κατά την παρ. 1 του άρθρου αυτού συνολικού ασφαλίστρου και του κατά το έτος 1991 μέσου μηνιαίου κατά κεφαλήν Α.Ε.Π. αναπροσαρμοσμένου με το εκάστοτε ποσοστό αυξήσεως των συντάξεων των δημοσίων υπαλλήλων. Μηνιαία εισφορά μικρότερη του ανωτέρω ποσού αυξάνεται προοδευτικά σε τρία έτη από 1-1-1993 μέχρι διαμορφώσεως στο κατά το προηγούμενο εδάφιο ποσό. Η κατά τα ανωτέρω διαμόρφωση της εισφοράς, για τους ασφαλισμένους του Ταμείου Νομικών ολοκληρώνεται την 1/1/1996. Για τα έτη 1993 και 1994, το ποσό της εισφοράς που προκύπτει από την εφαρμογή των διατάξεων της παραγράφου αυτής, καταβάλλεται μειωμένο κατά το 1/2 και κατά το έτος 1995 μειωμένο κατά το 1/4. [ ... ] Διατάξεις φορέων κύριας ασφάλισης αυτοαπασχολουμένων, που προβλέπουν την καταβολή μειωμένης εισφοράς από νεοεισερχομένους στο επάγγελμα ασφαλισμένους, εξακολουθούν να ισχύουν για τους μέχρι 31.12.1992 ασφαλιζόμενους. Επίσης εξακολουθούν να ισχύουν οι διατάξεις που προβλέπουν κρατήσεις επί αμοιβών για παρεχόμενες υπηρεσίες ή καταβολή ποσών με ένσημα. Με προεδρικά διατάγματα, που θα εκδοθούν εντός έξι (6) μηνών από την έναρξη ισχύος του παρόντος νόμου με πρόταση του Υπουργού Υγείας, Πρόνοιας και Κοινωνικών Ασφαλίσεων, ύστερα από αναλογιστική μελέτη και γνώμη των Δ.Σ. των: α) Ταμείου Νομικών, β) [ . ] θα καθορισθούν τα ποσά εκ των οριζόμενων στο προηγούμενο εδάφιο, τα οποία θα αφαιρούνται από την κατά το πρώτο εδάφιο της παραγράφου αυτής εισφορά [ ... ]». Κατ`επίκληση της ως άνω παρ. 3 του άρθρου 44 του ν. 2084/1992 εκδόθηκε το π.δ. 173/1993 «Καθορισμός αφαιρουμένων ποσών από τις εισφορές των ασφαλισμένων του Ταμείου Νομικών και του Κλάδου Επικουρικής Ασφαλίσεως Δικηγόρων και εισφοράς για εμμίσθους ασφαλισμένους» (Α`64 - Διόρθ. Σφαλμ. στο Α`76), με το άρθρο 1 του οποίου ορίστηκε ότι: «Από την οριζόμενη με τις διατάξεις των άρθρων 22 παρ. 1, 32 παρ. 3, 44 παρ. 3, 52 παρ. 3 του Ν. 2084/92 μηνιαία εισφορά των μέχρι 31.12.1992 αμίσθων ασφαλισμένων (αυτοαπασχολουμένων) του Ταμείου Νομικών και του Κλάδου Επικουρικής Ασφαλίσεως Δικηγόρων (ΚΕΑΔ) αφαιρούνται για κάθε ασφαλισμένο τα εξής ποσά: α. [ ... ] β. Η κράτηση επί αναλογικών δικαιωμάτων των συμβολαιογράφων. Τα ποσά της κράτησης αφαιρούνται από τη συνολική ασφαλιστική εισφορά κάθε έτους. [ ... ]». Η ως άνω παρ. 3 του άρθρου 44 του ν. 2084/1992 αντικαταστάθηκε στη συνέχεια με την παρ. 4 του άρθρου 4 του ν. 2335/1995 (Α`185) ως ακολούθως: «Η κατά τα ανωτέρω διαμόρφωση της εισφοράς για τους ασφαλισμένους του Ταμείου Νομικών [ ... ] ολοκληρώνεται την 1.1.1998. Οι πιο πάνω ασφαλισμένοι καταβάλλουν για τα έτη 1995, 1996 και 1997 το ποσό της εισφοράς που κατέβαλαν στις 31.12.1994 προσαυξημένο, αντίστοιχα, κατά το 1/4, 2/4 και 3/4 του ποσού της διαφοράς μεταξύ της εισφοράς αυτής και της εισφοράς που προκύπτει κατ’ έτος από την κατά τα ανωτέρω διαμόρφωση. Διαφορές που προκύπτουν από τυχόν καταβολή αυξημένων ασφαλιστικών εισφορών μετά την 1.1.1995 συμψηφίζονται με μελλοντικές οφειλές από ασφαλιστικές εισφορές. [ ... ]». Ακολούθως, με το άρθρο 44 του ν. 3986/2011 (Α`152), όπως η παρ. 17 αυτού αντικαταστάθηκε με την περ. β`της παρ. 5 του άρθρου 20 του ν. 4019/2011 (Α`216), ορίστηκε ότι: «1. [ ... ] 14. α) Οι ασφαλισμένοι στον κλάδο κύριας ασφάλισης του Ενιαίου Ταμείου Ανεξάρτητα Απασχολουμένων (Ε.Τ.Α.Α.) - [ ... ] Τομέας Ασφάλισης Νομικών (Τ.Α.Ν.) -που έχουν υπαχθεί στην ασφάλιση οποιουδήποτε φορέα κύριας ασφάλισης ή το Δημόσιο μέχρι 31.12.1992, και ασφαλίζονται στους ανωτέρω Τομείς ως ελεύθεροι επαγγελματίες, πέραν της προβλεπόμενης από γενικές ή καταστατικές διατάξεις εισφοράς ασφαλισμένου, καταβάλλουν πρόσθετη μηνιαία εισφορά ύψους δύο τοις εκατό (2 %) επί του ποσού της 1ης ασφαλιστικής κατηγορίας των προεδρικών διαταγμάτων [ ... ] 125/1993 (Α`54), όπως ισχύει. β) [ ... ] 15. α) Οι ασφαλισμένοι στον κλάδο κύριας ασφάλισης του Ενιαίου Ταμείου Ανεξάρτητα Απασχολούμενων (Ε.Τ.Α.Α.) - [ . ] Τομέας Ασφάλισης Νομικών (Τ.Α.Ν.) - που έχουν υπαχθεί στην ασφάλιση οποιουδήποτε φορέα κύριας ασφάλισης ή το Δημόσιο από 1.1.1993 και εφεξής, και ασφαλίζονται στους ανωτέρω Τομείς ως ελεύθεροι επαγγελματίες, κατά την πρώτη υπαγωγή τους στην ασφάλιση των Τομέων κατατάσσονται στην πρώτη ασφαλιστική κατηγορία, όπως αυτή προβλέπεται από [ ... ] το π.δ. 125/1993 (Α`54), και μετατάσσονται στις επόμενες κατηγορίες ανά τριετία, και πάντα την 1η του έτους του επόμενου εκείνου στο οποίο συμπληρώθηκε η τριετία. β) [ ... ] 17. Ως ημερομηνία έναρξης εφαρμογής των παραγράφων 14 και 15 ορίζεται η 1.7.2011». Εξάλλου, στην παρ. 1 του υπό τον τίτλο «Κοινωνικοί πόροι» άρθρου 59 του ίδιου ως άνω ν. 2084/1992 ορίσθηκε ότι: «Τα εισπραττόμενα από το οικονομικό έτος 1993 και μετά ποσά κοινωνικών πόρων από φορείς ή κλάδους ή λογαριασμούς κύριας και επικουρικής ασφάλισης διατηρούνται ως έσοδα των φορέων αυτών ή κλάδων στο ύψος των βεβαιωθέντων ποσών κατά το έτος 1992. Τα επιπλέον των ανωτέρω ποσά αποτελούν έσοδο του κατά το άρθρο 67 του παρόντος νόμου Λογαριασμού Αλληλεγγύης Φορέων Κοινωνικής Ασφάλισης, εισπράττονται από τους παραπάνω φορείς και αποδίδονται στο σχετικό λογαριασμό. [ ... ]». Ακολούθως, με το άρθρο 149 του ν. 3655/2008 (Α`58) ορίστηκε ότι «1. Ιδρύεται Κεφάλαιο με την επωνυμία ` ` Ασφαλιστικό Κεφάλαιο Αλληλεγγύης Γενεών``(ΑΚΑΓΕ), το οποίο εποπτεύεται από τα Υπουργεία Οικονομίας και Οικονομικών και Απασχόλησης και Κοινωνικής Προστασίας. 2. Σκοπός του ΑΚΑΓΕ είναι η δημιουργία αποθεματικών, για την χρηματοδότηση των κλάδων σύνταξης των Φορέων Κοινωνικής Ασφάλισης (ΦΚΑ), από 1.1.2019 και μετά, για τη διασφάλιση των συντάξεων των νέων γενεών. 3. Πόροι του ΑΚΑΓΕ από 1.1.2009 είναι: α. [ ... ] γ. Ποσοστό 10 % επί του συνόλου των ετησίως εισπραττομένων ποσών από κοινωνικούς πόρους από τους Φορείς, Κλάδους ή Λογαριασμούς Κοινωνικής Ασφάλισης που αναφέρονται στο άρθρο 150 του παρόντος νόμου. 4. [ ... ]» και με το άρθρο 150 του ίδιου νόμου με τίτλο «Κοινωνικοί Πόροι» ορίστηκε ότι: «1. Οι Κοινωνικοί Πόροι υπαγόμενοι στη ρύθμιση του προηγούμενου άρθρου είναι οι εξής: 1. ΤΑΜΕΙΟ ΝΟΜΙΚΩΝ. α) Δικαιώματα από δημοσιεύσεις καταστατικών εταιρειών ή τροποποιήσεις αυτών: 0,5 % στο ποσό του κεφαλαίου κάθε εμπορικής εταιρείας που συνίσταται εκτός Α.Ε. και Ε.Π.Ε. β) Δικαιώματα από μεταγραφές, 0,25 % στην αξία του αντικειμένου για τη μεταγραφή κάθε πράξης μεταβίβασης ακίνητου ή εμπράγματου δικαιώματος επί ακινήτου. γ) [ ... ] ε) 10 % επί μεταβίβασης ακινήτων στ) Δικαιώματα σε συμβολαιογραφικές πράξεις πλην εκείνων που αφορούν μεταβιβάσεις ακίνητων από επαχθή αιτία σε ποσοστά 1,3 % , 0,325 % , 0,65 % κατά περίπτωση, στην αξία του αντικειμένου κάθε σύμβασης. ζ) Δικαιώματα στις μεταβιβάσεις ακινήτων που υπόκεινται σε Φ.Π.Α. αρ. 36 ν.3492/2006 σε ποσοστό 4 % 2. ΤΣΑΥ κλάδος Σύνταξης [ ... ] 2. Από 1.1.2009 καταργούνται οι διατάξεις της παρ. 1 του άρθρου 59 του ν. 2084/1992. 3. [ ... ] 4. Από την έναρξη ισχύος του νόμου αυτού ο Λογαριασμός Αλληλεγγύης Φορέων Κοινωνικής Ασφάλισης (ΛΑΦΚΑ), που συστάθηκε με το άρθρο 67 του ν. 2084/1992, καταργείται. Τα κεφάλαια του ΛΑΦΚΑ που είναι κατατεθειμένα σε λογαριασμό στην Τράπεζα της Ελλάδος μεταφέρονται στο Λογαριασμό Βελτίωσης Κοινωνικής Ασφάλισης (ΛΒΚΑ) . Επίσης από την έναρξη ισχύος του παρόντος νόμου οι θεσμοθετημένοι πόροι του ΛΑΦΚΑ αποτελούν έσοδο του ΛΒΚΑ. [ ... ]».

 8. Επειδή, περαιτέρω, στο άρθρο 66 του προαναφερόμενου ν. 2084/1992 ορίστηκαν τα εξής: «Οι συντάξεις και τα κατώτατα όρια που χορηγεί το Ι.Κ.Α. , καθώς και οι συντάξεις που χορηγούν το Ι.Κ.Α. -Τ.Ε.Α.Μ. , Ι.Κ.Α. - Ε.Τ.Ε.Α.Μ. και τα ειδικά ταμεία κύριας και επικουρικής ασφάλισης του άρθρου 9 του ν. 1976/1991 αναπροσαρμόζονται κάθε φορά από την ίδια ημερομηνία κατά το ποσοστό αναπροσαρμογής των συντάξεων των δημοσίων υπαλλήλων, καταργουμένων αντιστοίχως των σχετικών διατάξεων των άρθρων 17, 29 και 31 του ν. 1902/1990 και των καταστατικών διατάξεων. Με επιφύλαξη των διατάξεων του προηγούμενου εδαφίου η αύξηση των συντάξεων και λοιπών παροχών, που χορηγούν οι φορείς κοινωνικής ασφάλισης, ενεργείται με απόφαση του Υπουργού Υγείας, Πρόνοιας και Κοινωνικών Ασφαλίσεων [ ... ] , ύστερα από γνώμη του Δ.Σ. των φορέων εντός των ορίων της εισοδηματικής πολιτικής, όπως καθορίζεται εκάστοτε με απόφαση της Επιτροπής Τιμών και Εισοδημάτων και των οικονομικών δυνατοτήτων των φορέων». Σύμφωνα με τα προβλεπόμενα στο πρώτο εδάφιο του ανωτέρω άρθρου 66 του ν. 2084/1992, οι συντάξεις του Ι.Κ.Α. και των λοιπών ειδικών Ταμείων που αναφέρονται στο άρθρο 9 του ν. 1976/1991 (στα οποία δεν συμπεριλαμβάνεται το Ταμείο Νομικών) αναπροσαρμόζονται κάθε φορά κατά το ποσοστό αναπροσαρμογής των συντάξεων των δημοσίων υπαλλήλων, ενώ καταργούνται οι καταστατικές διατάξεις των Ταμείων αυτών. Στο δεύτερο δε εδάφιο του ίδιου άρθρου 66 ορίζεται ότι οι συντάξεις που χορηγούν οι οργανισμοί γενικώς κοινωνικής ασφάλισης (στους οποίους συγκαταλέγεται και το Ταμείο Νομικών, Σ.τ. Ε. 1021/2005 7μ. , 4554/2013) αυξάνονται με απόφαση του αρμόδιου Υπουργού, ύστερα από γνώμη του Δ.Σ. των φορέων και εντός των ορίων της εισοδηματικής πολιτικής που καθορίζεται εκάστοτε. Από τη διάταξη αυτή, η οποία, σε αντίθεση με το πρώτο εδάφιο, δεν προβλέπει κατάργηση των καταστατικών διατάξεων των φορέων που ρυθμίζουν την αναπροσαρμογή των συντάξεων, προκύπτει ότι δεν καταργήθηκε η προβλεπόμενη στην πάγια διάταξη του άρθρου 19 του Κώδικα περί Ταμείου Νομικών, όπως αντικαταστάθηκε με το άρθρο 6 του ν. 1090/1980, ουσιαστική ρύθμιση, σύμφωνα με την οποία οι χορηγούμενες από το Ταμείο Νομικών συντάξεις αναπροσαρμόζονται κατ`αρχήν με βάση τον εκάστοτε βασικό μισθό του Εφέτη, μπορεί όμως ο Υπουργός να αποφασίσει ποσοστιαία αύξηση αντί της προσαρμογής αυτής, όπως εκτέθηκε σε προηγούμενη σκέψη. Η αρμοδιότητα αυτή του Υπουργού Κοινωνικών Ασφαλίσεων διατηρείται και με τη διάταξη του δεύτερου εδαφίου του άρθρου 66 του ν. 2084/1992, η σχετική απόφασή του όμως εκδίδεται σύμφωνα με τη διαδικασία που προβλέπει η νεότερη αυτή διάταξη, δηλαδή ύστερα από γνώμη του Δ.Σ. του Ταμείου Νομικών και αφού ληφθεί υπόψη η εισοδηματική πολιτική που έχει καθοριστεί στη συγκεκριμένη χρονική περίοδο (Σ.τ. Ε. 1021/2005 7μ. , 4554/2013, 2161/2013) .

 9. Επειδή, εξάλλου, σε συνέχεια των δεσμεύσεων τις οποίες ανέλαβε η Ελληνική Δημοκρατία με τους νόμους 4334/2015 (Α`80) και 4336/2015 (Α`94) στο πλαίσιο της συμφωνίας με τον Ευρωπαϊκό Μηχανισμό Σταθερότητας για τη διασφάλιση της μακροπρόθεσμης βιωσιμότητας του συνταξιοδοτικού συστήματος, θεσπίσθηκε ο ν. 4387/2016 «Ενιαίο Σύστημα Κοινωνικής Ασφάλειας - Μεταρρύθμιση ασφαλιστικού - συνταξιοδοτικού συστήματος - Ρυθμίσεις φορολογίας εισοδήματος και τυχερών παιγνίων και άλλες διατάξεις» , ο οποίος άρχισε να ισχύει, κατά το άρθρο 122 αυτού, από τη δημοσίευσή του στην Εφημερίδα της Κυβερνήσεως (Φ.Ε.Κ. Α`85/12.5.2016) . Με το άρθρο 51 του νόμου αυτού συνεστήθη ν.π.δ.δ. με την επωνυμία «Ενιαίος Φορέας Κοινωνικής Ασφάλισης» (Ε.Φ.Κ.Α.), που με το άρθρο 51Α του ίδιου νόμου, όπως προστέθηκε με το άρθρο 1 του ν. 4670/2020 (Α`43), μετονομάστηκε από την 1.3.2020 σε «Ηλεκτρονικός Εθνικός Φορέας Κοινωνικής Ασφάλισης» (e - Ε.Φ.Κ.Α.) . Στον φορέα αυτόν, από την 1.1.2017 (ημερομηνία έναρξης της λειτουργίας του), εντάχθηκαν αυτοδικαίως όλοι οι υφιστάμενοι φορείς κύριας κοινωνικής ασφάλισης, μεταξύ των οποίων, κατά την παρ. 1 περ. Γ.α.γγ του άρθρου 53 του ν. 4387/2016, ο Τομέας Ασφάλισης Νομικών του Ενιαίου Ταμείου Ανεξάρτητα Απασχολούμενων (Ε.Τ.Α.Α.) . Στο δε άρθρο 55 παρ. 1 του ίδιου ν. 4387/2016, με τίτλο «Ασφαλιστέα πρόσωπα» , ορίζεται ότι: «Στην ασφάλιση του Ε.Φ.Κ.Α. υπάγονται υποχρεωτικά: α. Οι μέχρι την ένταξη ασφαλισμένοι και συνταξιούχοι και τα προστατευόμενα μέλη των οικογενειών αυτών των εντασσόμενων φορέων, τομέων, κλάδων και λογαριασμών, καθώς και οι ασφαλισμένοι και συνταξιούχοι του Δημοσίου και τα προστατευόμενα μέλη των οικογενειών αυτών, οι οποίοι καθίστανται αντιστοίχως ασφαλισμένοι και συνταξιούχοι του Ε.Φ.Κ.Α.. β. Όσοι για πρώτη φορά από την κατά τα ανωτέρω ένταξη των φορέων, τομέων, κλάδων και λογαριασμών αναλαμβάνουν ασφαλιστέα εργασία ή αποκτούν ασφαλιστέα ιδιότητα βάσει των γενικών ή ειδικών καταστατικών διατάξεων αυτών, καθώς και τα προστατευόμενα μέλη των οικογενειών αυτών». Ως προς τις συντάξεις, με τον ν. 4387/2016 μεταβλήθηκε εκ βάθρων το σύστημα υπολογισμού των κύριων συντάξεων των ασφαλισμένων στο Δημόσιο και στον ιδιωτικό τομέα, μισθωτών και αυτοαπασχολουμένων, περιλαμβανόμενων και όσων λάμβαναν ήδη σύνταξη πριν από την έναρξη ισχύος του νέου νόμου. Σύμφωνα με το νέο σύστημα, η ασφαλιστική παροχή (κύρια σύνταξη) για όλους τους ασφαλισμένους του νέου φορέα, μισθωτούς και μη, προκύπτει από το άθροισμα εθνικής και ανταποδοτικής σύνταξης, για τις οποίες το υπό τον τίτλο «Εννοιολογικοί προσδιορισμοί» άρθρο 2 του νόμου αυτού όρισε ότι «Η Εθνική Σύνταξη δεν χρηματοδοτείται από ασφαλιστικές εισφορές, αλλά απευθείας από τον Κρατικό Προϋπολογισμό» (παρ. 2) και ότι «Το ανταποδοτικό μέρος της σύνταξης υπολογίζεται βάσει των αποδοχών επί των οποίων καταβλήθηκαν εισφορές και του ποσοστού αναπλήρωσης, σύμφωνα με το άρθρο 8 του παρόντος» (παρ. 3) . Το Κεφάλαιο Β`του εν λόγω ν. 4387/2016 (άρθρα 4-26) αναφέρεται στις συντάξεις των δημοσίων υπαλλήλων και των στρατιωτικών και το Κεφάλαιο Γ`(άρθρα 27-37) περιλαμβάνει ρυθμίσεις για τους ασφαλισμένους του ιδιωτικού τομέα · ορίζεται όμως στην παρ. 1 του άρθρου 27 ότι οι ρυθμίσεις των άρθρων 420 του Κεφαλαίου Β`εφαρμόζονται κατ’ αρχήν και στους ασφαλισμένους των φορέων, τομέων, κλάδων και λογαριασμών που εντάσσονται στον Ε.Φ.Κ.Α. του άρθρου 53. Ειδικότερα, στο μεν άρθρο 7 του νόμου προβλέπονται τα της εθνικής σύνταξης, η οποία για την πρώτη εφαρμογή του νόμου ορίστηκε σε 384 ευρώ μηνιαίως και καταβάλλεται ακέραια εφόσον έχουν συμπληρωθεί τουλάχιστον 20 έτη ασφάλισης, στο δε άρθρο 8 προβλέπεται ο τρόπος υπολογισμού του ανταποδοτικού μέρους της σύνταξης των υπαλλήλων και λειτουργών του Δημοσίου και των στρατιωτικών που θεμελιώνουν δικαίωμα σύνταξης εξ ιδίου δικαιώματος, ανικανότητας ή κατά μεταβίβαση και ορίζεται ότι αυτοί δικαιούνται ανταποδοτικό μέρος σύνταξης, που προκύπτει με βάση τις συντάξιμες αποδοχές της παραγράφου 2 του εν λόγω άρθρου, τον χρόνο ασφάλισης, όπως ορίζεται στο άρθρο 15 του νόμου, και τα κατ`έτος ποσοστά αναπλήρωσης. Ειδικώς όσον αφορά τις συντάξιμες αποδοχές, με την παρ. 2 του εν λόγω άρθρου 8 του ν. 4387/2016 ορίστηκε ότι: «α. Ως συντάξιμες αποδοχές για τον υπολογισμό του ανταποδοτικού μέρους σύνταξης κύριας ασφάλισης εξ ιδίου δικαιώματος, ανικανότητας ή κατά μεταβίβαση λαμβάνεται υπόψη ο μέσος όρος μηνιαίων αποδοχών του ασφαλισμένου καθ`όλη τη διάρκεια του ασφαλιστικού του βίου. Ο μέσος αυτός όρος υπολογίζεται ως το πηλίκο της διαίρεσης του συνόλου των μηνιαίων αποδοχών διά του συνολικού χρόνου ασφάλισής του. Ως σύνολο μηνιαίων αποδοχών που έλαβε ο ασφαλισμένος νοείται το άθροισμα των μηνιαίων αποδοχών που υπόκεινται σε εισφορές, καθ`όλη τη διάρκεια του ασφαλιστικού του βίου. [ ... ]». Όσον αφορά δε τα ποσοστά αναπλήρωσης, με την παρ. 5 του εν λόγω άρθρου 8 του ν. 4387/2016 (όπως η αρχική παρ. 4 αναριθμήθηκε σε 5 από τότε που ίσχυσε με το άρθρο 94 παρ. 2 του ν. 4461/2017, Α`38), ορίστηκε ότι: «Το τελικό ποσό του ανταποδοτικού μέρους της σύνταξης υπολογίζεται για το σύνολο του χρόνου ασφάλισης, με βάση το ποσοστό αναπλήρωσης του κατωτέρω πίνακα, που προσαρτάται στο τέλος της παρούσας και αποτελεί αναπόσπαστο τμήμα της». Περαιτέρω, στα άρθρα 11 και 12 του ν. 4387/2016 ρυθμίζονται ζητήματα σχετικά με τη χορήγηση συντάξεων αναπηρίας και λόγω θανάτου, αντίστοιχα. Εξάλλου, στο υπό τον τίτλο «Ανταποδοτική σύνταξη» άρθρο 28 του ίδιου ν. 4387/2016 ορίστηκε ο τρόπος υπολογισμού του ανταποδοτικού μέρους των συντάξεων των ασφαλισμένων του ιδιωτικού τομέα με βάση τις συντάξιμες αποδοχές τους (ως τέτοιων λαμβανομένων υπόψη για μεν τους μισθωτούς του αθροίσματος των μηνιαίων αποδοχών τους που υπόκεινται σε εισφορές καθ`όλη τη διάρκεια του ασφαλιστικού βίου, για δε τους αυτοαπασχολούμενους και τους ελεύθερους επαγγελματίες του εισοδήματος που υπόκειται σε εισφορές καθ`όλη τη διάρκεια του ασφαλιστικού βίου), τον χρόνο ασφάλισης και τα κατ`έτος ποσοστά αναπλήρωσης, και στο υπό τον τίτλο «Προσαύξηση σύνταξης όσων κατέβαλλαν αυξημένες εισφορές» άρθρο 30 του εν λόγω νόμου ορίστηκε σχετικώς ότι: «1. Στην περίπτωση ασφαλισμένων οι οποίοι, υπό την ισχύ του προϊσχύοντος νομοθετικού καθεστώτος κατέβαλλαν εισφορές ανώτερες από αυτές του ΙΚΑ-ΕΤΑΜ, το ανταποδοτικό μέρος της σύνταξης για κάθε έτος που έχει καταβληθεί επιπλέον εισφορά, θα υπολογίζεται με ετήσιο συντελεστή αναπλήρωσης 0,075 % για καθεμία ποσοστιαία μονάδα (1 %) επιπλέον εισφοράς. Ο συντάξιμος μισθός σε αυτή την περίπτωση θα προκύπτει λαμβάνοντας υπόψη τη βάση υπολογισμού της επιπλέον εισφοράς. Οι διατάξεις του άρθρου 28 εφαρμόζονται αναλόγως. [ ... ] 2. Οι διατάξεις του άρθρου αυτού εφαρμόζονται σε όσους υποβάλλουν αίτηση συνταξιοδότησης μετά την έναρξη ισχύος του παρόντος». Εξάλλου, στο πλαίσιο εφαρμογής των ενιαίων κανόνων του νέου συστήματος ορίστηκε ότι οι ήδη καταβαλλόμενες συντάξεις αναπροσαρμόζονται, ώστε να αποτελούνται και αυτές, όπως και οι μελλοντικές, από το άθροισμα της εθνικής και της ανταποδοτικής σύνταξης. Για την αναπροσαρμογή των συντάξεων των υπαλλήλων και λειτουργών του Δημοσίου και των στρατιωτικών προβλέπει το άρθρο 14 του ν. 4387/2016, με το οποίο ορίστηκε ότι: «1. α. Σε εφαρμογή των ενιαίων κανόνων του Ε.Φ.Κ.Α. και των θεμελιωδών αρχών του άρθρου 1, οι ήδη καταβαλλόμενες κατά την έναρξη ισχύος του παρόντος, κύριες συντάξεις αναπροσαρμόζονται, σύμφωνα με τα άρθρα 7, 8, 13 και 14, βάσει των διατάξεων των επόμενων παραγράφων. β. Για τον υπολογισμό του ανταποδοτικού μέρους των καταβαλλόμενων, έως την έναρξη ισχύος του παρόντος, συντάξεων, για τον προσδιορισμό των συντάξιμων αποδοχών λαμβάνεται υπόψη ο συντάξιμος μισθός επί του οποίου κανονίστηκε η ήδη χορηγηθείσα σύνταξη, όπως αυτός είχε διαμορφωθεί πριν την έναρξη ισχύος του παρόντος, με βάση τους κανόνες αναπροσαρμογής των συντάξιμων αποδοχών του Δημοσίου, που ίσχυαν κατά την έναρξη ισχύος του παρόντος. Με κοινή απόφαση των Υπουργών Οικονομικών και Εργασίας, Κοινωνικής Ασφάλισης και Κοινωνικής Αλληλεγγύης καθορίζεται κάθε άλλο σχετικό θέμα για την εφαρμογή της διάταξης αυτής. 2. α. Μέχρι την 31.12.2018, οι συντάξεις της προηγούμενης παραγράφου συνεχίζουν να καταβάλλονται στο ύψος που είχαν διαμορφωθεί κατά την 31.12.2014, σύμφωνα με τις τότε ισχύουσες διατάξεις. [ ... ] β. [ όπως η περ. αυτή αντικαταστάθηκε με την παρ. 1 του άρθρου 1 του ν. 4583/2018, Α`212 ] Από 1.1.2019, αν το καταβαλλόμενο ποσό των συντάξεων αυτών είναι μεγαλύτερο εκείνου που προκύπτει από τον υπολογισμό τους σύμφωνα με την παράγραφο 1, το επιπλέον ποσό εξακολουθεί να καταβάλλεται στον δικαιούχο, συμψηφιζόμενο κατ’ έτος και μέχρι την πλήρη εξάλειψή του, με την εκάστοτε αναπροσαρμογή των συντάξεων, όπως αυτή προκύπτει κατ’ εφαρμογή της παραγράφου 3, όπως ισχύει. γ. [ όπως η περ. αυτή προστέθηκε με την παρ. 3 του άρθρου 1 του ν. 4472/2017, Α`74 ] Αν το καταβαλλόμενο ποσό των συντάξεων είναι μικρότερο από αυτό που προκύπτει από τον υπολογισμό τους βάσει της παραγράφου 1, τότε αυτό προσαυξάνεται, από την 1.1.2019, κατά 1/5 της διαφοράς σταδιακά και ισόποσα εντός πέντε (5) ετών. [ ... ]». Για την αναπροσαρμογή δε των συντάξεων των ασφαλισμένων του ιδιωτικού τομέα προβλέπει το άρθρο 33 του ν. 4387/2016, με το οποίο ορίστηκε ότι: «1. [ όπως η παρ. αυτή αντικαταστάθηκε με το άρθρο 25 του ν. 4445/2016, Α`236 ] Οι ήδη καταβαλλόμενες, κατά την έναρξη ισχύος του παρόντος, κύριες συντάξεις, πλην όσων χορηγούνται από τον ΟΓΑ, αναπροσαρμόζονται, σύμφωνα με την ανάλογη εφαρμογή του άρθρου 14, σε συνδυασμό με τα άρθρα 7, 8, 27, 28, 30 και 12, βάσει των ειδικότερων ρυθμίσεων της επόμενης παραγράφου. 2. Για τον υπολογισμό του ανταποδοτικού μέρους των καταβαλλόμενων, έως την ημερομηνία έναρξης ισχύος του νόμου αυτού, συντάξεων, ως συντάξιμες αποδοχές λαμβάνεται υπόψη ο συντάξιμος μισθός επί του οποίου υπολογίστηκε η ήδη χορηγηθείσα σύνταξη. Αν ο συντάξιμος μισθός συνδέεται με ασφαλιστικές κατηγορίες ή ασφαλιστικές κλάσεις ή με τεκμαρτά ποσά, αυτός υπολογίζεται αφού ληφθεί υπόψη η τρέχουσα τιμή τους κατά την έναρξη ισχύος του παρόντος. Σε οποιαδήποτε άλλη περίπτωση ο συντάξιμος μισθός υπολογίζεται σε τρέχουσες τιμές με τη χρήση των ποσοστών αναπροσαρμογής των συντάξεων όλων των ετών που έχουν μεσολαβήσει από την ημερομηνία συνταξιοδότησης ως την έναρξη ισχύος του παρόντος. Με απόφαση του Υπουργού Εργασίας, Κοινωνικής Ασφάλισης και Κοινωνικής Αλληλεγγύης καθορίζεται κάθε αναγκαίο θέμα εφαρμογής της διάταξης αυτής. 3. [ ... ]». Κατ`επίκληση της τελευταίας αυτής εξουσιοδοτικής διάταξης, αλλά και της προπαρατεθείσας εξουσιοδοτικής διάταξης της παρ. 1 του άρθρου 14 του ν. 4387/1986, εκδόθηκε η 26083/887/7.6.2016 κοινή απόφαση του Υφυπουργού Εργασίας, Κοινωνικής Ασφάλισης και Κοινωνικής Αλληλεγγύης και του Αναπληρωτή Υπουργού Οικονομικών με τίτλο «Αναπροσαρμογή κύριων συντάξεων - Προστασία καταβαλλόμενων συντάξεων» (Β`1605), η οποία συμπληρώθηκε με την οικ.52331/1861/30.6.2017 κοινή απόφαση των ίδιων Υπουργών (Β`2379) . Εξάλλου, με το άρθρο 39 του ν. 4387/2016 ορίστηκαν οι καταβλητέες, στα πλαίσια των ρυθμίσεων του νέου ασφαλιστικού συστήματος που εισήχθη με τον νόμο αυτόν, εισφορές των αυτοαπασχολούμενων και των ελεύθερων επαγγελματιών. Τέλος, στο άρθρο 94 του ν. 4387/2016, το οποίο είναι ενταγμένο στο Κεφάλαιο Η`του νόμου υπό τον τίτλο «Διαχρονικό Δίκαιο» , καθορίζονται, μεταξύ άλλων, οι περιπτώσεις των συντάξεων που εμπίπτουν στον νέο τρόπο υπολογισμού τους και ορίστηκε ειδικότερα ότι: «1. Εκκρεμείς αιτήσεις συνταξιοδότησης που έχουν υποβληθεί μέχρι την έναρξη ισχύος του παρόντος νόμου κρίνονται, ως προς τον τρόπο υπολογισμού της σύνταξης των δικαιούχων κατά τους κανόνες που ίσχυαν σε κάθε φορέα κατά την 31η.12.2014. Οι ρυθμίσεις του άρθρου 14 του παρόντος εφαρμόζονται και στην περίπτωση αυτή. Με τον ίδιο τρόπο κρίνονται και οι αιτήσεις συνταξιοδότησης βάσει των οποίων η καταβολή της σύνταξης, σύμφωνα με τις ισχύουσες πριν από την έναρξη ισχύος του παρόντος νόμου διατάξεις, ανατρέχει σε χρόνο πριν από την έναρξη ισχύος του παρόντος νόμου. 2. Αιτήσεις συνταξιοδότησης βάσει των οποίων η καταβολή της σύνταξης, σύμφωνα με τις διατάξεις που ίσχυαν πριν από την έναρξη ισχύος του παρόντος νόμου, αρχίζει μετά την έναρξη ισχύος αυτού, κρίνονται, σύμφωνα με τις διατάξεις του παρόντος. [ ... ]».

 10. Επειδή, ακολούθως, με τη 1891/2019 απόφαση της Ολομέλειας του Δικαστηρίου έγινε δεκτό ότι η διαπιστωθείσα με τις προηγηθείσες 1889/2019 και 1890/2019 αποφάσεις του έλλειψη τεκμηρίωσης της βιωσιμότητας του κλάδου επικουρικής ασφάλισης του Ενιαίου Ταμείου Επικουρικής Ασφάλισης και Εφάπαξ Παροχών (Ε.Τ.Ε.Α.Ε.Π.) έθεσε εν αμφιβόλω τη δυνατότητα του εν λόγω φορέα να παρέχει επικουρικές παροχές, στο ύψος μάλιστα που επικαλείται η Διοίκηση, και κατ`επέκταση επηρεάζει το ύψος και επομένως την επάρκεια των παρεχόμενων σύμφωνα με τον ν. 4387/2016 συνολικών συνταξιοδοτικών παροχών [ αθροίσματος δηλαδή, κύριας (εθνικής και ανταποδοτικής) και επικουρικής σύνταξης ] τόσο στους μελλοντικούς όσο και στους παλαιούς συνταξιούχους, καθόσον οι προβλεπόμενες συνολικές συνταξιοδοτικές παροχές πρέπει να διασφαλίζουν υπέρ των συνταξιούχων ένα αξιοπρεπές επίπεδο διαβίωσης, κατά το δυνατόν εγγύτερο εκείνου το οποίο αυτοί είχαν κατά τη διάρκεια του εργασιακού τους βίου. Ενόψει δε των ανωτέρω, εφόσον δεν τεκμηριώνεται το ύψος της συνολικής συνταξιοδοτικής παροχής την οποία χορηγεί το νέο ασφαλιστικό σύστημα του ν. 4387/2016, ακυρώθηκε η προαναφερθείσα 26083/887/7.6.2016 κοινή απόφαση του Υφυπουργού Εργασίας, Κοινωνικής Ασφάλισης και Κοινωνικής Αλληλεγγύης και του Αναπληρωτή Υπουργού Οικονομικών, διότι, κατά παράβαση του Συντάγματος (άρθρων 2 παρ. 1, 4 παρ. 1 και 5, 22 παρ. 5, 25 παρ. 1 και 4 και 106 παρ. 1), θεσπίστηκε ο επανυπολογισμός των καταβαλλόμενων συντάξεων χωρίς, υπό τα ανωτέρω δεδομένα, να υπάρχει επιστημονικά τεκμηριωμένη μελέτη που να αποδεικνύει την επάρκεια των χορηγούμενων από τον ν. 4387/2016 παροχών και την εξασφάλιση με αυτές αξιοπρεπούς επιπέδου διαβίωσης, όσο το δυνατόν εγγύτερο προς εκείνο του εργασιακού βίου των συνταξιούχων. Με την ίδια 1891/2019 απόφαση της Ολομέλειας του Δικαστηρίου η εν λόγω κοινή υπουργική απόφαση κρίθηκε ακυρωτέα και για τον λόγο ότι τα προβλεπόμενα από το άρθρο 8 του ν. 4387/2016 ποσοστά αναπλήρωσης βάσει των οποίων υπολογίζεται η ανταποδοτική σύνταξη, αυτά καθ`εαυτά, είναι ιδιαιτέρως χαμηλά, η δε εφαρμογή τους, ως εκ του ύψους και της ανά τριετία κλιμάκωσής τους, τόσο στον μέσο όρο των μηνιαίων αποδοχών του συνολικού ασφαλιστικού βίου προκειμένου για τους μελλοντικούς συνταξιούχους, όσο και στον συντάξιμο μισθό επί του οποίου κανονίστηκε η χορηγηθείσα σύνταξη προκειμένου για τους ήδη συνταξιούχους, οδηγεί στη χορήγηση ανταποδοτικής συνταξιοδοτικής παροχής, η οποία τελεί σε προφανή δυσαναλογία προς τις ανωτέρω αποδοχές, με επακόλουθο τα συγκεκριμένα ποσοστά αναπλήρωσης να παραβιάζουν την αρχή της ανταποδοτικότητας, η οποία αποτελεί έκφανση της αρχής της αναλογικότητας. Επίσης, με την ίδια 1891/2019 απόφαση της Ολομέλειας του Δικαστηρίου η ως άνω κοινή υπουργική απόφαση κρίθηκε ακυρωτέα και ενόψει του ότι το σύστημα του ν. 4387/2016, ως προς την χορηγούμενη από αυτό συνολική συνταξιοδοτική παροχή (εθνική, ανταποδοτική και επικουρική), οδηγεί σε παραβίαση της αρχής της ισότητας, διότι η χορηγούμενη από το σύστημα του νόμου συνολική συνταξιοδοτική παροχή εξασφαλίζει σημαντικά μεγαλύτερο ποσοστό αναπλήρωσης (σχέση συνολικής συνταξιοδοτικής παροχής προς μέσο όρο αποδοχών του συνολικού ασφαλιστικού βίου ή συντάξιμο μισθό) σε πρόσωπα που υπάγονται στην ίδια κλίμακα από πλευράς χρόνου ασφάλισης και έχουν μικρότερες κατά μέσο όρο αποδοχές ή συντάξιμο μισθό σε σχέση με πρόσωπα που ανήκουν στην ίδια κλίμακα αλλά έχουν μεγαλύτερο μέσο όρο αποδοχών ή συντάξιμο μισθό. Τέλος, με την ίδια 1891/2019 απόφαση της Ολομέλειας του Δικαστηρίου, κατά συνεκτίμηση των λόγων για τους οποίους χώρησε η ακύρωση της ως άνω 26083/887/7.6.2016 κανονιστικής πράξης και του μεγάλου αριθμού των καταβαλλόμενων κύριων συντάξεων, των οποίων ο επανυπολογισμός θα ετίθετο εν αμφιβόλω με την αναδρομική ακύρωση της εν λόγω πράξης, και των εκκρεμοτήτων που θα ανέκυπταν, ορίστηκε, κατ`εφαρμογή του άρθρου 50 παρ. 3β του π.δ. 18/1989, ως χρόνος έναρξης του ακυρωτικού αποτελέσματος της ακυρωτικής απόφασης η ημέρα δημοσίευσής της (4.10.2019) .

 11. Επειδή, ακολούθησε ο ν. 4670/2020 «Ασφαλιστική μεταρρύθμιση και ψηφιακός μετασχηματισμός Εθνικού Φορέα Κοινωνικής Ασφάλισης (e - Ε.Φ.Κ.Α.) και άλλες διατάξεις» , που συνοδεύτηκε από αναλογιστική μελέτη του συνταξιοδοτικού συστήματος κύριας και επικουρικής ασφάλισης, με τον οποίο, εκτός των άλλων, μετονομάστηκε (όπως προαναφέρθηκε) ο Ενιαίος Φορέας Κοινωνικής Ασφάλισης (Ε.Φ.Κ.Α.) σε Ηλεκτρονικό Εθνικό Φορέα Κοινωνικής Ασφάλισης (e - Ε.Φ.Κ.Α.), εντάχθηκε σε αυτόν το Ενιαίο Ταμείο Επικουρικής Ασφάλισης και Εφάπαξ Παροχών (Ε.Τ.Ε.Α.Ε.Π.) και επιχειρήθηκε η μεταρρύθμιση και ο επανασχεδιασμός του ασφαλιστικού συστήματος της χώρας «σε ευθυγράμμιση με τις πρόσφατες αποφάσεις της Ολομέλειας του Συμβουλίου της Επικρατείας» (βλ. αιτιολογική έκθεση του νόμου) . Ειδικότερα, με το άρθρο 22 του νόμου αυτού αντικαταστάθηκε το άρθρο 2 του ν. 4387/2016 και ορίστηκε ότι: «Για τους σκοπούς του παρόντος νόμου νοούνται ως: [ ... ] -Εθνική Σύνταξη: Το ποσό της σύνταξης που χρηματοδοτείται από τον κρατικό προϋπολογισμό. -Ανταποδοτική σύνταξη: το ποσό της σύνταξης που αντιστοιχεί στην καταβολή ασφαλιστικών εισφορών βάσει των συντάξιμων αποδοχών, του χρόνου ασφάλισης και του ποσοστού αναπλήρωσης. [ ... ]». Με το άρθρο 24 του ίδιου ν. 4670/2020, στην παρ. 5 του άρθρου 8 του ν. 4387/2016 ο πίνακας των ποσοστών αναπλήρωσης αριθμήθηκε σε πίνακα 1, αντικαταστάθηκε το εδάφιο πριν τον πίνακα 1, προστέθηκε νέο εδάφιο και πίνακας 2, η δε εν λόγω παρ. 5 διαμορφώθηκε ως εξής: «Το τελικό ποσό του ανταποδοτικού μέρους της σύνταξης υπολογίζεται για το σύνολο του χρόνου ασφάλισης, με βάση το ποσοστό αναπλήρωσης του κατωτέρω πίνακα, που προσαρτάται στο τέλος της παρούσας και αποτελεί αναπόσπαστο τμήμα της. Το ποσοστό αναπλήρωσης για κάθε έτος ασφάλισης εντός εκάστης κλίμακας ετών, αντιστοιχεί στο ποσοστό που αναγράφεται στην τρίτη στήλη του πίνακα. Έως 30.09.2019 τα ποσοστά αναπλήρωσης για κάθε επιμέρους περίοδο ασφάλισης αποτυπώνονται στον ακόλουθο πίνακα 1: [ Ακολουθεί ο Πίνακας 1 ] . Από την 1.10.2019 τα ποσοστά αναπλήρωσης για κάθε επιμέρους περίοδο ασφάλισης αποτυπώνονται στον ακόλουθο πίνακα 2: [ Ακολουθεί ο Πίνακας 2 ] Το συνολικό ακαθάριστο ποσό της ανταποδοτικής σύνταξης, όπως αυτό προκύπτει σύμφωνα με το παρόν άρθρο, δεν μπορεί να υπερβαίνει το ακαθάριστο ποσό των συντάξιμων αποδοχών, όπως αυτές ορίζονται στις παραγράφους 2 και 3». Περαιτέρω, με το άρθρο 28 του ίδιου ν. 4670/2020 αντικαταστάθηκε το υπό τον τίτλο «Ανταποδοτική σύνταξη» άρθρο 28 του ν. 4387/2016 και ορίστηκε ότι: «1. Οι ασφαλισμένοι κύριας ασφάλισης του Κεφαλαίου αυτού, οι οποίοι θεμελιώνουν δικαίωμα σύνταξης λόγω γήρατος, αναπηρίας ή θανάτου, σύμφωνα με τις οικείες διατάξεις, δικαιούνται ανταποδοτικό μέρος σύνταξης, που προκύπτει με βάση τις συντάξιμες αποδοχές, όπως ορίζονται στο άρθρο αυτό, τον χρόνο ασφάλισης, όπως ορίζεται στο άρθρο 34, και τα κατ`έτος ποσοστά αναπλήρωσης υπολογιζόμενα επί των συντάξιμων αποδοχών του πίνακα 1 και 2 της παραγράφου 5 του άρθρου 8, σύμφωνα με τις ειδικότερες ρυθμίσεις των επόμενων παραγράφων. 2. Ως συντάξιμες αποδοχές για τον υπολογισμό του ανταποδοτικού μέρους σύνταξης κύριας ασφάλισης λόγω γήρατος, αναπηρίας ή θανάτου λαμβάνονται υπόψη: α. Για τους μισθωτούς, ο μέσος όρος μηνιαίων αποδοχών του ασφαλισμένου καθ`όλη τη διάρκεια του ασφαλιστικού βίου του. Ο μέσος όρος υπολογίζεται ως το πηλίκο της διαίρεσης του συνόλου των μηνιαίων αποδοχών του ασφαλισμένου διά του συνολικού χρόνου ασφάλισής του. Ως σύνολο μηνιαίων αποδοχών που έλαβε ο ασφαλισμένος νοείται το άθροισμα των μηνιαίων αποδοχών που υπόκεινται σε εισφορές, καθ`όλη τη διάρκεια του ασφαλιστικού βίου του. β. Για τους αυτοαπασχολούμενους, τους ελεύθερους επαγγελματίες και τους ασφαλισμένους του πρώην ΟΓΑ ο μέσος όρος του μηνιαίου ασφαλιστέου εισοδήματος, το οποίο υπόκειται σε εισφορές καθ`όλη τη διάρκεια του ασφαλιστικού βίου του. Το μηνιαίο ασφαλιστέο εισόδημα υπολογίζεται ως εξής: i. Για το χρονικό διάστημα έως 31.12.2016 το ποσό που θα αποτελούσε το ασφαλιστέο μηνιαίο εισόδημα αν εκλαμβανόταν ως μηνιαία εισφορά, το ποσό που πράγματι καταβλήθηκε για κάθε μήνα ασφάλισης διά του συντελεστή 0,20. Στο ανωτέρω ποσό συνυπολογίζονται με αναγωγή κατά κεφαλήν, τυχόν υφιστάμενοι μέχρι την ημερομηνία αυτή κοινωνικοί πόροι υπέρ των αντίστοιχων ταμείων και η ασφαλιστική εισφορά -όπου υπήρχε - που έχει καταβληθεί από τον εργοδότη. ii. [ ... ] 7. Για τον υπολογισμό του ανταποδοτικού μέρους της σύνταξης ως συντάξιμες αποδοχές λαμβάνονται υπόψη οι υπολογιζόμενες σύμφωνα με τις ειδικότερες προβλέψεις του παρόντος άρθρου από το έτος 2002 και έως την υποβολή της αίτησης συνταξιοδότησης. Αν δεν προκύπτει χρόνος ασφάλισης (πραγματικός, πλασματικός, χρόνος προαιρετικής ασφάλισης ή άλλος που λογίζεται ως συντάξιμος), τουλάχιστον πέντε (5) ετών από την 1η.1.2002 και έως την υποβολή της αίτησης συνταξιοδότησης, τότε για τον υπολογισμό των συντάξιμων αποδοχών αναζητείται χρόνος ασφάλισης (πραγματικός, πλασματικός, χρόνος προαιρετικής ασφάλισης ή άλλος που λογίζεται ως συντάξιμος) και κατά το πριν την 1η.1.2002 χρονικό διάστημα και μέχρι τη συμπλήρωση έως πέντε (5) ετών ασφάλισης. [ ... ]». Εξάλλου, όσον αφορά την αναπροσαρμογή των ήδη καταβαλλόμενων συντάξεων των υπαλλήλων και λειτουργών του Δημοσίου και των στρατιωτικών, με το άρθρο 25 του ν. 4670/2020 τροποποιήθηκε το άρθρο 14 του ν. 4387/2016, του οποίου όμως οι παρατιθέμενες παραπάνω, στην 9η σκέψη, διατάξεις των παρ. 1 και 2 δεν υπέστησαν ουσιαστικές μεταβολές. Όσον αφορά δε την αναπροσαρμογή των συντάξεων των ασφαλισμένων του ιδιωτικού τομέα, με το άρθρο 29 του ν. 4670/2020 τροποποιήθηκε το άρθρο 33 του ν. 4387/2016, το οποίο διαμορφώθηκε ως εξής: «1. Οι ήδη καταβαλλόμενες, κατά την έναρξη ισχύος του παρόντος, κύριες συντάξεις, πλην όσων χορηγούνται από τον ΟΓΑ, αναπροσαρμόζονται, σύμφωνα με την ανάλογη εφαρμογή του άρθρου 14, σε συνδυασμό με τα άρθρα 7, 8, 27, 28, 30 και 12, βάσει των ειδικότερων ρυθμίσεων της επόμενης παραγράφου. 2. Για τον υπολογισμό του ανταποδοτικού μέρους των καταβαλλόμενων, έως την ημερομηνία έναρξης ισχύος του νόμου αυτού, συντάξεων, ως συντάξιμες αποδοχές λαμβάνεται υπόψη ο συντάξιμος μισθός επί του οποίου υπολογίστηκε η ήδη χορηγηθείσα σύνταξη. Αν ο συντάξιμος μισθός συνδέεται με ασφαλιστικές κατηγορίες ή ασφαλιστικές κλάσεις ή με τεκμαρτά ποσά, αυτός υπολογίζεται αφού ληφθεί υπόψη η τρέχουσα τιμή τους κατά την έναρξη ισχύος του παρόντος. Σε οποιαδήποτε άλλη περίπτωση ο συντάξιμος μισθός υπολογίζεται σε τρέχουσες τιμές με τη χρήση των ποσοστών αναπροσαρμογής των συντάξεων όλων των ετών που έχουν μεσολαβήσει από την ημερομηνία συνταξιοδότησης ως την έναρξη ισχύος του παρόντος. Με απόφαση του Υπουργού Εργασίας και Κοινωνικών Υποθέσεων καθορίζεται κάθε αναγκαίο θέμα εφαρμογής της διάταξης αυτής. 3. α. Από την 1.10.2019 οι συντάξεις πλην όσων χορηγούνται από τον ΟΓΑ, που έχουν απονεμηθεί ή εκκρεμεί η απονομή τους μετά την έναρξη ισχύος του ν. 4387/2016, υπολογίζονται εκ νέου σύμφωνα με τα ποσοστά αναπλήρωσης του πίνακα 2 της παραγράφου 5 του άρθρου 8. Από την 1.10.2019, καταβάλλονται τυχόν προκύπτουσες αυξήσεις στη σύνταξη. Αν το ποσό των συντάξεων αυτών, όπως επανυπολογίζεται, είναι μικρότερο εκείνου που προκύπτει από τον υπολογισμό τους σύμφωνα με τον πίνακα 1 της παραγράφου 5 του άρθρου 8, το ποσό της διαφοράς που προκύπτει εξακολουθεί να καταβάλλεται στον δικαιούχο ως προσωπική διαφορά. β.α. Οι κύριες συντάξεις πλην όσων χορηγούνται από τον ΟΓΑ, που έχουν απονεμηθεί ή εκκρεμεί η απονομή τους πριν την έναρξη ισχύος του ν. 4387/2016 και έχουν επανυπολογισθεί σύμφωνα με τις διατάξεις του παρόντος άρθρου υπολογίζονται εκ νέου από την 1.10.2019 σύμφωνα με τα ποσοστά αναπλήρωσης του πίνακα 2 της παραγράφου 5 του άρθρου 8. β.β. Από την 1.10.2019, αν το καταβαλλόμενο ποσό των συντάξεων είναι μεγαλύτερο εκείνου που προκύπτει από τον υπολογισμό τους σύμφωνα με τον πίνακα 2 της παραγράφου 5 του άρθρου 8, το επιπλέον ποσό εξακολουθεί να καταβάλλεται στον δικαιούχο ως προσωπική διαφορά, συμψηφιζόμενο κατ`έτος και μέχρι την πλήρη εξάλειψή του, με την εκάστοτε αναπροσαρμογή των συντάξεων, όπως αυτή προκύπτει κατ`εφαρμογή των διατάξεων της παραγράφου 4α του άρθρου 8. β.γ. Από την 1.10.2019, αν το καταβαλλόμενο ποσό των συντάξεων είναι μικρότερο από αυτό που προκύπτει από τον υπολογισμό τους σύμφωνα με τον πίνακα 2 της παραγράφου 5 του άρθρου 8, τότε συνεχίζει να καταβάλλεται η προσωπική διαφορά με βάση τα ποσοστά αναπλήρωσης του πίνακα 1 της παραγράφου 5 του άρθρου 8, και το ποσό των συντάξεων προσαυξάνεται κατά το ένα πέμπτο της τυχόν πρόσθετης διαφοράς που προκύπτει, για την περίοδο από την 1η Οκτωβρίου 2019 έως την 31η Δεκεμβρίου 2020 και σταδιακά ισόποσα κατ`έτος έως την 31η Δεκεμβρίου 2024. Στην περίπτωση που η προσωπική διαφορά που προκύπτει είναι μικρότερη από την προσωπική διαφορά που προέκυπτε από τον επανυπολογισμό της σύνταξης με βάση τα ποσοστά αναπλήρωσης του πίνακα 1 της παραγράφου 5 του άρθρου 8, ολοκληρώνεται η καταβολή της προσωπικής διαφοράς που προκύπτει με βάση τα ποσοστά αναπλήρωσης του πίνακα 1 της παραγράφου 5 του άρθρου 8 και η διαφορά των δύο ποσών συμψηφίζεται κατ`έτος και μέχρι την πλήρη εξάλειψή της με την εκάστοτε αναπροσαρμογή των συντάξεων, όπως αυτή προκύπτει κατ`εφαρμογή των διατάξεων της παραγράφου 4α του άρθρου 8. 4. [ ... ]». Τέλος, με το άρθρο 35 του ν. 4670/2020 αντικαταστάθηκε το άρθρο 39 του ν. 4387/2016, στο οποίο ορίστηκε ότι: «1. Για την καταβολή των ασφαλιστικών εισφορών, οι αυτοτελώς απασχολούμενοι και οι ελεύθεροι επαγγελματίες ασφαλισμένοι του Ε.Φ.Κ.Α. κατατάσσονται από την 1.1.2020 σε έξι (6) ασφαλιστικές κατηγορίες, ως προς τις οποίες το ποσό της μηνιαίας ασφαλιστικής εισφοράς κύριας σύνταξης αντιστοιχεί ως εμφαίνεται στον κατωτέρω πίνακα: [ ... ] 11. α. Από 1.7.2016 καταργούνται διατάξεις των άρθρων 10 του ν. 4114/1960 «Περί Κώδικος Ταμείου Νομικών» (Α`164) [ ... ] που προβλέπουν ένσημα υπέρ της κοινωνικής ασφάλισης για τους δικηγόρους, συμβολαιογράφους, δικαστικούς επιμελητές και υποθηκοφύλακες. Ομοίως, καταργούνται οι πάσης φύσεως εισφορές των συμβολαιογράφων υπέρ των Τομέων Ασφάλισης Νομικών, Ασφάλισης, Πρόνοιας και Υγείας Συμβολαιογράφων του Ενιαίου Ταμείου Ανεξάρτητα Απασχολούμενων (ΕΤΑΑ) επί των δικαιωμάτων τους από τη σύνταξη συμβολαίων και πράξεων. [ . ] 14. Από την έναρξη ισχύος του ν. 4387/2016 καταργούνται οι πόροι που προβλέπονται στις διατάξεις [ ... ] της παραγράφου 1 του άρθρου 150 του ν. 3655/2008 [ ... ]».

 12. 	 Επειδή, μετά την, κατά τα αναφερόμενα στη 10η σκέψη, ακύρωση της 26083/887/7.6.2016 κοινής υπουργικής απόφασης (της οποίας το ακυρωτικό αποτέλεσμα, όπως κρίθηκε με τη 1891/2019 απόφαση της Ολομέλειας του Δικαστηρίου, επέρχεται από 4.10.2019 και συνεπώς οι διατάξεις της είναι εφαρμοστέες για την μέχρι τον χρόνο αυτόν αναπροσαρμογή των καταβαλλόμενων κατά την έναρξη ισχύος του ν. 4387/2016 κύριων συντάξεων), κατ`επίκληση, εκτός των άλλων, της προπαρατιθέμενης εξουσιοδοτικής διάταξης του άρθρου 33 του ν. 4387/2016, όπως το άρθρο αυτό διαμορφώθηκε με το άρθρο 29 του ν. 4670/2020, εκδόθηκε η προσβαλλόμενη απόφαση του Υφυπουργού Εργασίας και Κοινωνικών Υποθέσεων «Νέα αναπροσαρμογή κύριων συντάξεων - προστασία καταβαλλόμενων συντάξεων». Στο άρθρο 1 της απόφασης αυτής και υπό τον τίτλο «Πεδίο Εφαρμογής» ορίζεται ότι: «Κάθε καταβαλλόμενη ή καταβλητέα την 30.09.2019 κύρια σύνταξη που χορηγεί ο Ηλεκτρονικός Εθνικός Φορέας Κοινωνικής Ασφάλισης (e - ΕΦΚΑ), πλην των συντάξεων του πρώην ΟΓΑ, η οποία χορηγήθηκε ή θα χορηγηθεί με προγενέστερες του ν. 4387/2016 διατάξεις, αναπροσαρμόζεται από την 01.10.2019 βάσει των άρθρων 14 και 33 του ν. 4387/2016. Η αναπροσαρμογή των συντάξεων γίνεται με τους κανόνες των άρθρων 7, 8, 12, 13, 27, 28, 30 και της παρ. 5 του άρθρου 36Α του ν. 4387/2016 και τη διαδικασία που περιγράφεται στην παρούσα». Στο υπό τον τίτλο «Κανόνες αναπροσαρμογής» άρθρο 2 της υπουργικής αυτής απόφασης ορίζεται ότι: «1. Η σύνταξη των ανωτέρω προσώπων μετά την αναπροσαρμογή αποτελείται από εθνικό και ανταποδοτικό μέρος και τυχόν προσωπική διαφορά. 2. Η Εθνική Σύνταξη υπολογίζεται με βάση τα άρθρα 7 και 27 του ν. 4387/2016. 3. Η Ανταποδοτική Σύνταξη υπολογίζεται με βάση τις συντάξιμες αποδοχές του άρθρου 3, τα κατ`έτος ποσοστά αναπλήρωσης του άρθρου 4 και το χρόνο ασφάλισης του άρθρου 5, όπως αυτά προκύπτουν από την διαδικασία του άρθρου 7 της παρούσας. 4. Το από 01.10.2019 καταβλητέο ποσό προκύπτει με βάση τους κανόνες του άρθρου 6». Στο δε υπό τον τίτλο «Συντάξιμες αποδοχές» άρθρο 3 της ίδιας υπουργικής απόφασης ορίζεται ότι: «1. Για το Δημόσιο Τομέα [ ... ] Για τους λοιπούς ενταχθέντες στον e - ΕΦΚΑ φορείς, κατά την αναπροσαρμογή του ανταποδοτικού μέρους της σύνταξης οι συντάξιμες αποδοχές αντιστοιχούν στο συντάξιμο μισθό επί του οποίου υπολογίστηκε η χορηγηθείσα σύνταξη, σε τρέχουσες τιμές, με τη χρήση των ποσοστών αναπροσαρμογής των συντάξεων που ίσχυαν πριν την εφαρμογή του ν. 4387/2016, και όλων των ετών που έχουν μεσολαβήσει από την ημερομηνία συνταξιοδότησης ως την 31.05.2016. Στις περιπτώσεις που ο συντάξιμος μισθός συνδέεται με ασφαλιστικές κατηγορίες ή με ασφαλιστικές κλάσεις ή με τεκμαρτά ποσά, αυτός υπολογίζεται με βάση την τρέχουσα τιμή τους κατά την 31.05.2016. 2. [ ... ] 4. Για τον Τομέα Ασφάλισης Νομικών του πρώην ΕΤΑΑ ως συντάξιμος μισθός ορίζεται το ποσό της ανώτατης προβλεπόμενης κύριας σύνταξης για 40 έτη ασφάλισης, όπως αυτό έχει διαμορφωθεί την 31.05.2016, δηλαδή το ποσό των 1.232,09 €». Περαιτέρω, στο υπό τον τίτλο «Ποσοστά αναπλήρωσης» άρθρο 4 της προσβαλλόμενης υπουργικής απόφασης ορίζεται ότι: «1. Για το διάστημα από 13.05.2016 έως 30.09.2019, επί των συντάξιμων αποδοχών του άρθρου 3 εφαρμόζονται τα κλιμακωτά ποσοστά αναπλήρωσης του Πίνακα 1 της παρ. 5 του άρθρου 8 του ν. 4387/2016 ανάλογα με τα έτη ασφάλισης. 2. Για το διάστημα από 01.10.2019 και έπειτα, επί των συντάξιμων αποδοχών του άρθρου 3 εφαρμόζονται τα κλιμακωτά ποσοστά αναπλήρωσης του Πίνακα 2 της παρ. 5 του άρθρου 8 του ν. 4387/2016 [ ... ] ανάλογα με τα έτη ασφάλισης. 3. Σε περίπτωση συνταξιούχων κατά την 12.05.2016 που εμπίπτουν στις διατάξεις της παρ. 1 του άρθρου 30 [ ... ] και κατέβαλλαν υπό την ισχύ του προϊσχύοντος του ν. 4387/2016 νομοθετικού καθεστώτος εισφορές ανώτερες από τις προβλεπόμενες στο κοινό καθεστώς του ΙΚΑ - ΕΤΑΜ, για τον υπολογισμό του ανταποδοτικού μέρους της σύνταξης από 01.10.2019 λαμβάνεται υπόψη η επιπλέον εισφορά, για το διάστημα που αυτή καταβαλλόταν, κατά τα προβλεπόμενα στο άρθρο 30 [ ... ] του ν. 4387/2016. 4. [ ... ]». Στο δε υπό τον τίτλο «Έτη ασφάλισης» άρθρο 5 της προσβαλλόμενης υπουργικής απόφασης ορίζεται ότι: «Για την αναπροσαρμογή χρησιμοποιούνται τα έτη ασφάλισης βάσει των οποίων υπολογίστηκε η αναπροσαρμοστέα σύνταξη».

 13. 	 Επειδή, εξάλλου, στην παρ. 2 του άρθρου 43 του Συντάγματος ορίζεται ότι: «Ύστερα από πρόταση του αρμόδιου Υπουργού επιτρέπεται η έκδοση κανονιστικών διαταγμάτων, με ειδική εξουσιοδότηση νόμου και μέσα στα όριά της. Εξουσιοδότηση για έκδοση κανονιστικών πράξεων από άλλα όργανα της διοίκησης επιτρέπεται προκειμένου να ρυθμιστούν ειδικότερα θέματα ή θέματα με τοπικό ενδιαφέρον ή με χαρακτήρα τεχνικό ή λεπτομερειακό». Με τις διατάξεις αυτές του Συντάγματος παρέχεται στον κοινό νομοθέτη η δυνατότητα να μεταβιβάζει την αρμοδιότητα προς θέσπιση κανόνων δικαίου στην εκτελεστική εξουσία. Ειδικότερα, τίθεται ο κανόνας (εδάφιο πρώτο) ότι η νομοθετική εξουσιοδότηση παρέχεται προς τον Πρόεδρο της Δημοκρατίας, ως αρχηγό της εκτελεστικής εξουσίας, ο οποίος ασκεί τη μεταβιβαζόμενη αρμοδιότητα με την έκδοση κανονιστικών διαταγμάτων. Η νομοθετική εξουσιοδότηση, για να είναι νόμιμη, πρέπει να είναι ειδική και ορισμένη, δηλαδή να προβαίνει σε συγκεκριμένο προσδιορισμό του αντικειμένου της και να καθορίζει τα όριά της σε σχέση προς αυτό, ασχέτως αν είναι ευρεία ή στενή, ασχέτως, δηλαδή, αν είναι μεγαλύτερος ή μικρότερος ο αριθμός των περιπτώσεων τις οποίες η Διοίκηση μπορεί να ρυθμίσει βάσει της συγκεκριμένης νομοθετικής εξουσιοδότησης. Περαιτέρω, με τη διάταξη του δεύτερου εδαφίου της παραγράφου 2 του ίδιου άρθρου 43 του Συντάγματος επιτρέπεται η εξουσιοδότηση για την έκδοση κανονιστικών πράξεων από άλλα, εκτός του Προέδρου της Δημοκρατίας, όργανα της Διοίκησης, προκειμένου να ρυθμισθούν ειδικότερα θέματα ή θέματα με τοπικό ενδιαφέρον ή με χαρακτήρα τεχνικό ή λεπτομερειακό. Ως ειδικότερα θέματα νοούνται εκείνα τα οποία αποτελούν, κατά το περιεχόμενό τους και σε σχέση με την ουσιαστική ρύθμιση που περιλαμβάνεται στο νομοθετικό κείμενο, μερικότερη περίπτωση ορισμένου θέματος που αποτελεί το αντικείμενο της νομοθετικής ρύθμισης. Απαιτείται, επομένως, στην περίπτωση αυτή, να περιέχει το νομοθετικό κείμενο όχι απλώς τον καθ`ύλην προσδιορισμό του αντικειμένου της εξουσιοδότησης, αλλά, επί πλέον, και την ουσιαστική ρύθμισή του, έστω και σε γενικό, ορισμένο όμως πλαίσιο, σύμφωνα προς το οποίο θα ενεργήσει η Διοίκηση προκειμένου να ρυθμίσει τα μερικότερα θέματα. Η αναφερθείσα ουσιαστική ρύθμιση μπορεί να υπάρχει τόσο στις διατάξεις του εξουσιοδοτικού νόμου όσο και σε διατάξεις άλλων νόμων σχετικών με τα θέματα που αποτελούν αντικείμενο της νομοθετικής εξουσιοδότησης (Σ.τ.Ε. 2307/2018 Ολομ. , 1804/2017 Ολομ) . Η περίπτωση αυτή, εξάλλου, αντιδιαστέλλεται τόσο από το «λεπτομερειακό» θέμα, το οποίο αφορά τη θέσπιση όλως δευτερευουσών και επουσιωδών ρυθμίσεων, όσο και από το «τεχνικό» , για τη ρύθμιση του οποίου γίνεται ευρεία χρήση επιστημονικής και εν γένει τεχνικής φύσης κριτηρίων και μεθόδων, για τα οποία είναι αναγκαία η σύμπραξη ειδικών τεχνικών οργάνων, οργάνων δηλαδή που διαθέτουν εξειδικευμένη επιστημονική ή τεχνική υπό ευρεία έννοια κατάρτιση (Σ.τ. Ε. 520/2015 Ολομ.) . Για το συνταγματικό δε κύρος της νομοθετικής εξουσιοδότησης δεν απαιτείται οπωσδήποτε να διαγράφει η ίδια ή με παραπομπή σε άλλη διάταξη νόμου τις περαιτέρω αρχές και κατευθύνσεις, στο πλαίσιο των οποίων οφείλει να κινηθεί η Διοίκηση κατά την κανονιστική ρύθμιση των θεμάτων αυτών (Σ.τ. Ε. 2307/2018 Ολομ. , 1804/2017 Ολομ) . Εξάλλου, όπως έχει παγίως κριθεί (Σ.τ. Ε. 656/2016 Ολομ. , 1210/2010 Ολομ.), η θέσπιση κανονιστικής ρύθμισης δυνάμει νομοθετικής εξουσιοδότησης δεν συνιστά εφαρμογή κανόνα δικαίου σε συγκεκριμένη ατομική περίπτωση, αλλά θέση γενικού και απρόσωπου κανόνα δικαίου και αποτελεί, κατά το ουσιαστικό της περιεχόμενο, νομοθέτηση. Ως εκ τούτου, δεν απαιτείται αιτιολογία εκ μέρους της Διοίκησης για την επιλογή συγκεκριμένης κανονιστικής ρύθμισης ως βέλτιστης. Η κανονιστική πράξη ελέγχεται μόνο από την άποψη της τήρησης των όρων της εξουσιοδοτικής διάταξης βάσει της οποίας εκδίδεται, καθώς και της τυχόν υπέρβασης των ορίων της εξουσιοδότησης.

 14. 	 Επειδή, με την κρινόμενη αίτηση η αιτούσα ζητεί την ακύρωση της προσβαλλόμενης απόφασης κατά το μέρος που με την παρ. 4 του άρθρου 3 αυτής ορίστηκε ως συντάξιμος μισθός για την από 1.10.2019 αναπροσαρμογή των καταβαλλόμενων ή καταβλητέων την 30.9.2019 κύριων συντάξεων των συνταξιούχων του Τ.Α.Ν. του πρώην Ε.Τ.Α.Α. και ειδικότερα των συνταξιούχων συμβολαιογράφων του Τομέα αυτού, η οποία (σύνταξη) χορηγήθηκε ή θα χορηγηθεί με προγενέστερες του ν. 4387/2016 διατάξεις, το ποσό των 1.232,09 ευρώ, στο οποίο είχε διαμορφωθεί στις 31.5.2016 η ανώτατη προβλεπόμενη κύρια σύνταξη για 40 έτη ασφάλισης, προβάλλοντας κατά πρώτον ότι η διάταξη του άρθρου 33 παρ. 2 του ν. 4387/2016, κατ`εξουσιοδότηση της οποίας εκδόθηκε η προσβαλλόμενη πράξη και τέθηκε ειδικώς η ως άνω ρύθμιση του άρθρου 3 παρ. 4 αυτής δεν είναι σύμφωνη με το άρθρο 43 παρ. 2 του Συντάγματος. Και τούτο διότι, κατά τα προβαλλόμενα, η εν λόγω εξουσιοδοτική διάταξη δεν περιέχει την ουσιαστική ρύθμιση του αντικειμένου της εξουσιοδότησης ούτε καθορίζει με σαφήνεια το αντικείμενο της ρυθμιστικής παρέμβασης της Διοίκησης, ενώ, επιπροσθέτως, δεν περιλαμβάνει ρύθμιση για τους συνταξιούχους συμβολαιογράφους, των οποίων οι συντάξεις, αν και κατέβαλλαν αναλογικές εισφορές και ουδέποτε εντάχθηκαν στο σύστημα των ασφαλιστικών κατηγοριών ή κλάσεων, είχαν υπολογιστεί πριν από τη θέσπιση του ν. 4387/2016 επί τη βάσει των εισφορών που αντιστοιχούσαν στην πρώτη ασφαλιστική κατηγορία του ν. 2084/1992, ήτοι επί τη βάσει εισφορών υποπολλαπλάσιων αυτών που είχαν καταβάλει. Εν προκειμένω, όμως, στο άρθρο 33 του ν. 4387/2016, όπως αυτό ίσχυε κατά τον κρίσιμο χρόνο, μετά δηλαδή την τροποποίησή του με το άρθρο 29 του ν. 4670/2020, σε συνδυασμό με τα άρθρα 14, 7, 8, 27, 28, 30 και 12 του ν. 4387/2016, στα οποία αυτό παραπέμπει, ρυθμίζονται αναλυτικώς τα ζητήματα που συναρτώνται με την αναπροσαρμογή των ήδη καταβαλλόμενων κατά τον χρόνο έναρξης ισχύος του ν. 4387/2016 συντάξεων στους συνταξιούχους του ιδιωτικού τομέα και με τον τρόπο του επανυπολογισμού τους. Ειδικότερα, όσον αφορά τον υπολογισμό του ανταποδοτικού μέρους των συντάξεων αυτών, στην παρ. 2 του ίδιου άρθρου 33 ορίζεται ότι ως συντάξιμες αποδοχές λαμβάνεται υπόψη ο συντάξιμος μισθός επί του οποίου υπολογίστηκε η ήδη χορηγηθείσα σύνταξη, ότι αν ο συντάξιμος μισθός συνδέεται με ασφαλιστικές κατηγορίες ή ασφαλιστικές κλάσεις ή με τεκμαρτά ποσά, αυτός υπολογίζεται αφού ληφθεί υπόψη η τρέχουσα τιμή τους κατά την έναρξη ισχύος του εν λόγω νόμου και ότι σε οποιαδήποτε άλλη περίπτωση ο συντάξιμος μισθός υπολογίζεται σε τρέχουσες τιμές με τη χρήση των ποσοστών αναπροσαρμογής των συντάξεων όλων των ετών που έχουν μεσολαβήσει από την ημερομηνία συνταξιοδότησης ως την έναρξη ισχύος του νόμου αυτού. Για κάθε δε θέμα που δεν ρυθμίζεται διαφορετικά από τις διατάξεις αυτές, η παρ. 1 του εν λόγω άρθρου 33 παραπέμπει προς ανάλογη εφαρμογή, μεταξύ άλλων, στο άρθρο 7 του ν. 4387/2016, στο οποίο καθορίζεται το ύψος και οι προϋποθέσεις χορήγησης της εθνικής σύνταξης, στο άρθρο 8, στο οποίο ορίζεται ο τρόπος υπολογισμού της ανταποδοτικής σύνταξης των υπαλλήλων και λειτουργών του Δημοσίου και των στρατιωτικών και προσδιορίζονται τα κατ`έτος ποσοστά αναπλήρωσης που λαμβάνονται υπόψη για τον υπολογισμό αυτόν, στο άρθρο 28, με το οποίο ορίζεται ο τρόπος υπολογισμού της ανταποδοτικής σύνταξης για τους ασφαλισμένους (δηλαδή τους μελλοντικούς συνταξιούχους) του ιδιωτικού τομέα, και στο άρθρο 14, με το οποίο εισάγονται ρυθμίσεις για την αναπροσαρμογή των ήδη καταβαλλόμενων συντάξεων των συνταξιούχων του δημόσιου τομέα. Οι ανωτέρω διατάξεις περιέχουν με υψηλό βαθμό πληρότητας την ουσιαστική ρύθμιση του ζητήματος του υπολογισμού του ανταποδοτικού μέρους των ήδη καταβαλλόμενων συντάξεων των συνταξιούχων του ιδιωτικού τομέα στα πλαίσια της διαδικασίας της αναπροσαρμογής τους, η δε παρεχόμενη με το τελευταίο εδάφιο της ως άνω παρ. 2 του άρθρου 33 εξουσιοδότηση προς τον Υπουργό Εργασίας και Κοινωνικών Υποθέσεων να καθορίζει κάθε αναγκαίο θέμα για την εφαρμογή της, έχουσα προφανώς την έννοια ότι ο τελευταίος καλείται να ρυθμίσει τις σχετικές λεπτομέρειες εφαρμογής των παραπάνω ρυθμίσεων (πρβ. Σ.τ. Ε. 2307/2014 Ολομ.), είναι ορισμένη και εγκύρως, κατά το άρθρο 43 παρ. 2 του Συντάγματος, παρέχεται σε διοικητικό όργανο άλλο από τον Πρόεδρο της Δημοκρατίας. Δεν απαιτείτο δε για το ορισμένο και την εν γένει εγκυρότητα της εξουσιοδότησης να διαλαμβάνεται ειδική ρύθμιση για κάθε κατηγορία συνταξιούχων των οποίων αναπροσαρμόζεται η σύνταξη, μεταξύ των οποίων και οι συνταξιούχοι συμβολαιογράφοι, οι οποίοι κατέβαλλαν στο Ταμείο Νομικών τις προβλεπόμενες από τις οικείες διατάξεις ασφαλιστικές εισφορές. Κατ`ακολουθία των ανωτέρω, ο ως άνω λόγος ακυρώσεως της προσβαλλόμενης απόφασης πρέπει να απορριφθεί ως αβάσιμος.

 15. 	 Επειδή, περαιτέρω, με την κρινόμενη αίτηση προβάλλεται ότι η ως άνω ρύθμιση της παρ. 4 του άρθρου 3 της προσβαλλόμενης απόφασης κείται εκτός της παρασχεθείσας με την παρ. 2 του άρθρου 33 του ν. 4387/2016 νομοθετικής εξουσιοδότησης, διότι με την τελευταία αυτή διάταξη δεν παρέχεται εξουσιοδότηση καθορισμού του συντάξιμου μισθού των συνταξιούχων συμβολαιογράφων, στα πλαίσια της προβλεπόμενης από το άρθρο αυτό αναπροσαρμογής της σύνταξής τους, σε ύψος ίσο με το ποσό της φερόμενης ως ανώτατης καταβαλλόμενης σε αυτούς σύνταξης. Αναλυτικότερα, προβάλλεται ότι, εφόσον με το άρθρο 44 παρ. 3 του ν. 2084/1992 διατηρήθηκαν σε ισχύ για τους παλαιούς ασφαλισμένους του Ταμείου Νομικών οι προγενέστερες διατάξεις, που προέβλεπαν κρατήσεις επί αμοιβών για παρεχόμενες υπηρεσίες, μεταξύ δε των διατάξεων αυτών ήταν, ειδικώς για τους συμβολαιογράφους, το άρθρο 4 παρ. 1 του ν. 1090/1980, που προέβλεπε εισφορά 9 % επί των συμβολαιογραφικών αμοιβών, και επομένως γι`αυτούς δεν προβλεπόταν η καταβολή σταθερού ποσού εισφορών, αλλά κυμαινόμενου, που κάθε μήνα αναλογούσε τόσο στο ως άνω ποσοστό εισφορών κύριας σύνταξης 9 % , όσο και στο ποσοστό απόδοσης κοινωνικών πόρων, ο συντάξιμος μισθός τους θα έπρεπε κατά νόμο να καθοριστεί με βάση τις εν λόγω καταβληθείσες εισφορές και κοινωνικούς πόρους, κατά τρόπο ανάλογο προς τη ρύθμιση που εισάγεται για τους συμβολαιογράφους που υποβάλλουν αίτηση συνταξιοδότησης μετά την 13.5.2016, και όχι σε ποσό ίσο με την καταβαλλόμενη σύνταξη. Αναφορικά με τον λόγο αυτόν ακυρώσεως, από την οικεία εξουσιοδοτική διάταξη της παρ. 2 του άρθρου 33 του ν. 4387/2016 προκύπτει κατά πρώτον ότι τα θέματα για τα οποία παρέχεται εξουσιοδότηση με τη διάταξη αυτή συναρτώνται με τον υπολογισμό του συντάξιμου μισθού που λαμβάνεται υπόψη για τον υπολογισμό του ανταποδοτικού μέρους των καταβαλλόμενων έως την ημερομηνία έναρξης ισχύος του ν. 4387/2016 συντάξεων, στα πλαίσια της προβλεπόμενης από το εν λόγω άρθρο 33 αναπροσαρμογής τους. Το ανταποδοτικό αυτό μέρος της σύνταξης («ανταποδοτική σύνταξη»), εξ ορισμού που δίνεται από τις προπαρατιθέμενες διατάξεις του άρθρου 2 του ν. 4387/2016, αποτελεί το ποσό της σύνταξης που αντιστοιχεί στην καταβολή ασφαλιστικών εισφορών βάσει των συντάξιμων αποδοχών, του χρόνου ασφάλισης και του ποσοστού αναπλήρωσης, σε αντίθεση με την εθνική σύνταξη, που αποτελεί το ποσό της σύνταξης που χρηματοδοτείται από τον κρατικό προϋπολογισμό. Η καταβολή δηλαδή εισφορών αποτελεί στοιχείο που προσδιορίζει εννοιολογικά τα μεγέθη (συντάξιμες αποδοχές και χρόνο ασφάλισης), βάσει των οποίων υπολογίζεται η ανταποδοτική σύνταξη [ χωρίς πάντως τούτο να σημαίνει, κατά τα παγίως νομολογημένα (βλ. Σ.τ. Ε. 1889-1891/2019 Ολομ. , 2287-2288/2015 Ολομ.), ότι απαιτείται να υπάρχει αμιγής ανταποδοτικότητα μεταξύ των καταβληθεισών εισφορών και της σύνταξης ] . Περαιτέρω, από την περιεχόμενη στην ως άνω παρ. 2 του άρθρου 33 του ν. 4387/2016 ρύθμιση, σύμφωνα με την οποία «για τον υπολογισμό του ανταποδοτικού μέρους των καταβαλλόμενων, έως την ημερομηνία έναρξης ισχύος του νόμου αυτού, συντάξεων, ως συντάξιμες αποδοχές λαμβάνεται υπόψη ο συντάξιμος μισθός επί του οποίου υπολογίστηκε η ήδη χορηγηθείσα σύνταξη» , προκύπτει ότι ο συντάξιμος μισθός αποτελεί κατ`αρχήν αριθμητικό μέγεθος διαφορετικό από την ήδη χορηγηθείσα σύνταξη, το οποίο λήφθηκε υπόψη για τον υπολογισμό της και μπορεί να συνδέεται είτε με πραγματικά ποσά μισθού ή εισοδήματος, επί των οποίων καταβλήθηκαν ασφαλιστικές εισφορές, είτε με κατά νόμο προβλεπόμενες ασφαλιστικές κατηγορίες ή ασφαλιστικές κλάσεις ή τεκμαρτά ποσά, που σε κάθε περίπτωση αναπροσαρμόζονται σε τρέχουσες τιμές, σύμφωνα με όσα ορίζονται ειδικότερα στην εν λόγω παρ. 2 του άρθρου 33 του ν. 4387/2016. Το εννοιολογικό αυτό περιεχόμενο του συντάξιμου μισθού ως μεγέθους συναρτώμενου με μισθούς ή εισοδήματα στις περιπτώσεις που βάσει αυτών παρακρατήθηκαν ασφαλιστικές εισφορές για τη χορήγηση σύνταξης δεν προκύπτει μόνο από τον ορισμό της ανταποδοτικής σύνταξης που δίνεται στο άρθρο 2 του ν. 4387/2016 ή από την ως άνω διάταξη της παρ. 2 του άρθρου 33 του ν. 4387/2016, αλλά συνάγεται και από τις λοιπές διατάξεις του νόμου αυτού που αφορούν τον υπολογισμό του ανταποδοτικού μέρους της κύριας σύνταξης, είτε πρόκειται για τις συντάξεις των υπαλλήλων και λειτουργών του Δημοσίου κατά το άρθρο 8 του νόμου αυτού, όπου ως συντάξιμες αποδοχές λαμβάνεται υπόψη ο μέσος όρος των μηνιαίων αποδοχών του ασφαλισμένου καθ`όλη τη διάρκεια του ασφαλιστικού του βίου που υπόκεινται σε εισφορές, είτε πρόκειται για τον προσδιορισμό των συντάξεων των ασφαλισμένων του ιδιωτικού τομέα μισθωτών ή αυτοαπασχολούμενων κατά το άρθρο 28 του εν λόγω νόμου (που εφαρμόζεται αναλόγως κατά την παρ. 1 του άρθρου 33 του νόμου αυτού για την αναπροσαρμογή των συντάξεων των ήδη συνταξιούχων του ιδιωτικού τομέα κατά τον χρόνο έναρξης ισχύος του), σύμφωνα με το οποίο ως συντάξιμες αποδοχές λαμβάνονται υπόψη, για μεν τους μισθωτούς ο μέσος όρος των μηνιαίων αποδοχών του ασφαλισμένου καθ`όλη τη διάρκεια του ασφαλιστικού του βίου που υπόκεινται σε εισφορές, για δε τους αυτοαπασχολούμενους, τους ελεύθερους επαγγελματίες και τους ασφαλισμένους του πρώην Ο.Γ.Α. , ο μέσος όρος του μηνιαίου ασφαλιστέου εισοδήματός τους που υπόκειται σε εισφορές καθ`όλη τη διάρκεια του ασφαλιστικού βίου (το οποίο μάλιστα, για το πριν την 31.12.2016 χρονικό διάστημα, προσδιορίζεται βάσει του ποσού της μηνιαίας εισφοράς που πράγματι καταβλήθηκε, με συνυπολογισμό με αναγωγή κατά κεφαλή τυχόν υφιστάμενων μέχρι την ημερομηνία αυτή κοινωνικών πόρων, καθώς και της ασφαλιστικής εισφοράς που είχε ενδεχομένως καταβληθεί από τον εργοδότη) είτε πρόκειται για την αναπροσαρμογή των συντάξεων ασφαλισμένων οι οποίοι υπό την ισχύ του προϊσχύοντος νομοθετικού καθεστώτος κατέβαλλαν εισφορές ανώτερες από αυτές του Ι.Κ.Α.-Ε.Τ.Α.Μ. κατά το άρθρο 30 του ίδιου νόμου, σύμφωνα με το οποίο ο συντάξιμος μισθός σε αυτή την περίπτωση προκύπτει λαμβάνοντας υπόψη τη βάση υπολογισμού της επιπλέον εισφοράς. Αντιθέτως, από καμία από τις ως άνω διατάξεις δεν παρέχεται η δυνατότητα να οριστεί, κατ`απόκλιση όσων ορίζονται ή συνάγονται από αυτές, ως συντάξιμος μισθός για τον υπολογισμό του ανταποδοτικού μέρους της σύνταξης κατά την αναπροσαρμογή των συντάξεων των ήδη συνταξιούχων, που έχουν καταβάλει ασφαλιστικές εισφορές προσδιοριζόμενες με βάση τον καταβληθέντα σε αυτούς μισθό ή τα κτηθέντα από αυτούς εισοδήματα, αυτή η ίδια η καταβαλλόμενη σε αυτούς και προσδιοριζόμενη ανεξάρτητα από τις καταβληθείσες εισφορές τους σύνταξη. Ο ορισμός σε μια τέτοια περίπτωση της ήδη καταβαλλόμενης σύνταξης ως συντάξιμου μισθού για τον υπολογισμό του ανταποδοτικού μέρους της σύνταξης, ενόψει του ότι εισάγεται με αυτόν απόκλιση από την κατά νόμο έννοια του συντάξιμου μισθού, θα έπρεπε (και υπό την επιφύλαξη τήρησης των απορρεουσών από τις οικείες συνταγματικές διατάξεις αρχών και προστασίας του συνταγματικού πυρήνα του κοινωνικοασφαλιστικού δικαιώματος, της χορήγησης δηλαδή στον συνταξιούχο παροχών ανάλογων προς τις καταβληθείσες από αυτόν εισφορές και τον συνολικό χρόνο ασφάλισής του και ικανών να του επιτρέπουν να διαβιώνει με αξιοπρέπεια, βλ. Σ.τ. Ε. 1889-1891/2019 Ολομ.) είτε να προβλέπεται από τον ίδιο τον νόμο είτε να ορίζεται από κανονιστικού περιεχομένου διοικητική πράξη εκδοθείσα μετά από ειδικώς προς τούτο δοθείσα νομοθετική εξουσιοδότηση, περίπτωση που δεν συντρέχει εν προκειμένω. Κατ`ακολουθία των ανωτέρω, η προσβαλλόμενη απόφαση, κατά το μέρος που με την παρ. 4 του άρθρου 3 αυτής όρισε ως συντάξιμο μισθό, για τον υπολογισμό του ανταποδοτικού μέρους της σύνταξης κατά την από 1.10.2019 αναπροσαρμογή των καταβαλλόμενων ή καταβλητέων την 30.9.2019 και χορηγηθεισών με προγενέστερες του ν. 4387/2016 διατάξεις συντάξεων για τον Τομέα Ασφάλισης Νομικών του πρώην Ε.Τ.Α.Α. , σε κάθε περίπτωση το ποσό των 1.232,09 ευρώ, στο οποίο είχε διαμορφωθεί την 31.5.2016 η (ανώτατη) προβλεπόμενη κύρια σύνταξη για 40 έτη ασφάλισης, κείται εκτός της παρασχεθείσας με την παρ. 2 του άρθρου 33 του ν. 4387/2016 εξουσιοδότησης όσον αφορά την αναπροσαρμογή των συντάξεων των συνταξιούχων συμβολαιογράφων, οι οποίοι, κατά τις καταστατικές διατάξεις του ασφαλιστικού τους φορέα, κατέβαλλαν για τη συνταξιοδότησή τους διαφορετικές ο καθένας εισφορές, υπό τη μορφή του κατά νόμο παρακρατούμενου και αποδιδόμενου ποσοστού επί των αναλογικών δικαιωμάτων τους, και πρέπει κατά το μέρος της αυτό, ως προς το οποίο ζητείται η ακύρωσή της, να ακυρωθεί, κατά παραδοχή κατά τούτο ως βάσιμου του προβαλλόμενου σχετικού λόγου ακυρώσεως. Και ναι μεν το Δημόσιο, με την αρ. πρωτ. …/…/30.9.2021 έκθεση των απόψεών του προς το Δικαστήριο, προβάλλει ότι η προσβαλλόμενη απόφαση είναι κατά το μέρος της αυτό νόμιμη, διότι «στην περίπτωση των ασφαλισμένων του πρώην Ε.Τ.Α.Α.-Τ.Α.Ν. και ειδικότερα των συμβολαιογράφων, από τις καταστατικές διατάξεις του πρώην φορέα δεν προσδιοριζόταν συντάξιμος μισθός για τον υπολογισμό του ποσού της σύνταξης, αλλά η σύνταξη υπολογιζόταν ως ποσοστό επί του εκάστοτε βασικού μισθού του εφέτου, χωρίς δηλαδή το ύψος του ποσού της σύνταξης να συσχετίζεται με το ύψος των καταβαλλόμενων ασφαλιστικών εισφορών, [ ... ] για την αντιμετώπιση δε αυτού του ζητήματος και προκειμένου να προσδιοριστεί ο συντάξιμος μισθός για την εν λόγω κατηγορία συνταξιούχων, [ ... ] ορίστηκε ως συντάξιμος μισθός το ποσό της ανώτατης προβλεπόμενης κύριας σύνταξης για 40 έτη ασφάλισης, όπως αυτό έχει διαμορφωθεί την 31.05.2016, δηλαδή το ποσό των 1.232,09 €» , κατά τον υπολογισμό του οποίου «λήφθηκε υπόψη, σύμφωνα και με την πρόβλεψη του άρθρου 28 του ν. 4387/2016, όπως ισχύει με το άρθρο 28 του ν. 4670/2020, ο μέσος όρος του μηνιαίου ασφαλιστέου εισοδήματος το οποίο υπόκειται σε εισφορές καθ`όλη τη διάρκεια του ασφαλιστικού βίου, το οποίο, για το χρονικό διάστημα έως 31.12.2016, είναι το ποσό που θα αποτελούσε το ασφαλιστέο μηνιαίο εισόδημα αν εκλαμβανόταν ως μηνιαία εισφορά το ποσό που πράγματι καταβλήθηκε για κάθε μήνα ασφάλισης διά του συντελεστή 0,20» , το οποίο ποσό (της πράγματι καταβληθείσας μηνιαίας εισφοράς) το προσδιορίζει σε 146,82 ευρώ, οι ισχυρισμοί όμως αυτοί είναι απορριπτέοι προεχόντως ως ερειδόμενοι σε εσφαλμένη παραδοχή. Και τούτο γιατί, ακόμα και αν γίνει δεκτό ότι δεν αποτελεί συντάξιμο μισθό, επί του οποίου υπολογιζόταν κατά τις καταστατικές διατάξεις του πρώην Ε.Τ.Α.Α.-Τ.Α.Ν. η σύνταξη των πριν από την ισχύ του ν. 4387/2016 συνταξιούχων συμβολαιογράφων, ο εκάστοτε βασικός μισθός του εφέτη (ενόψει του ότι, πράγματι, οι καταβαλλόμενες από αυτούς εισφορές δεν υπολογίζονταν επί του μισθού αυτού και, επί πλέον, όσον αφορά τους παλαιούς κατά την έννοια του ν. 2084/1992 ασφαλισμένους, η εκάστοτε καταβαλλόμενη σύνταξη αναπροσαρμοζόταν με βάση τις εκδιδόμενες κατ`επίκληση της παρ. 2 του άρθρου 19 του Κώδικα περί Ταμείου Νομικών υπουργικές αποφάσεις, σύμφωνα με όσα προαναφέρονται στην 6η σκέψη της παρούσας), οι καταβληθείσες πάντως από τους συγκεκριμένους συνταξιούχους εισφορές (με βάση τις οποίες γίνεται δεκτό με την ως άνω έκθεση απόψεων ότι πρέπει να προσδιοριστεί κατά νόμο ο συντάξιμος μισθός τους στα πλαίσια της αναπροσαρμογής των συντάξεών τους, κατ`ανάλογη εφαρμογή του άρθρου 28 του ν. 4387/2016), δεν περιορίζονται σε κάθε περίπτωση στο υποχρεωτικό ποσό των 146,82 ευρώ μηνιαίως (που είχε οριστεί για τους παλαιούς κατά την έννοια του ν. 2084/1992 ασφαλισμένους με την 4294/2008 απόφαση του Δ.Σ. του πρώην Ε.Τ.Α.Α.-Τ.Α.Ν. , την οποία επικαλείται και προσκομίζει το Ελληνικό Δημόσιο με το αρ. πρωτ. .... /12.1.2022 έγγραφό του προς το Δικαστήριο), αλλά, κατά τα αναφερόμενα στην 5η σκέψη της παρούσας, αποτελούσαν ασφαλιστικές εισφορές υπέρ των συμβολαιογράφων και τα δικαιώματα του Ταμείου Νομικών που καταβάλλονταν από τους συμβαλλομένους ενώπιον συμβολαιογράφου ή επί των αναλογικών δικαιωμάτων των συμβολαιογράφων, τα οποία αποτελούν αμοιβή για τις παρεχόμενες από αυτούς υπηρεσίες. Επιπροσθέτως δε, κατά τα προβλεπόμενα στην προπαρατιθέμενη διάταξη της παρ. 2 περ. β (ι) του ίδιου ως άνω άρθρου 28 του ν. 4387/2016, για τον υπολογισμό του μηνιαίου ασφαλιστέου εισοδήματος των αυτοαπασχολούμενων και των ελεύθερων επαγγελματιών για το χρονικό διάστημα έως 31.12.2016 προκειμένου να προσδιοριστούν οι συντάξιμες αποδοχές τους για τον υπολογισμό του ανταποδοτικού μέρους της σύνταξής τους συνυπολογίζονται οι υφιστάμενοι μέχρι την ημερομηνία αυτήν κοινωνικοί πόροι «με αναγωγή κατά κεφαλήν» (και όχι με, κατ`ελεύθερη εκτίμηση, προσαύξηση του συντάξιμου μισθού, όπως ισχυρίζεται το Ελληνικό Δημόσιο με την προαναφερθείσα έκθεση απόψεών του ότι συνεκτιμήθηκαν) .

 16. Επειδή, μετά την κατά τα ανωτέρω κρίση για ακύρωση της προσβαλλόμενης απόφασης κατά το μέρος που με την παρ. 4 του άρθρου 3 αυτής ορίζεται ως συντάξιμος μισθός για τον υπολογισμό του ανταποδοτικού μέρους της σύνταξης κατά την από 1.10.2019 αναπροσαρμογή των καταβαλλόμενων ή καταβλητέων την 30.9.2019 και χορηγηθεισών με προγενέστερες του ν. 4387/2016 διατάξεις συντάξεων των συνταξιούχων συμβολαιογράφων σε κάθε περίπτωση το ποσό των 1.232,09 ευρώ, παρέλκει ως αλυσιτελής η εξέταση των λοιπών προβαλλόμενων και σκοπούντων στο ίδιο αποτέλεσμα λόγων ακυρώσεως. Περαιτέρω, όσον αφορά το φερόμενο με την κρινόμενη αίτηση ως αυτοτελές αίτημα για ακύρωση της προσβαλλόμενης πράξης «κατά το μέρος που παραλείπει να συνεκτιμήσει τους καταβληθέντες κοινωνικούς πόρους για την αναπροσαρμογή της σύνταξης της αιτούσης» , ενόψει του ότι οι κοινωνικοί πόροι, σύμφωνα με το άρθρο 28 του ν. 4387/2016 και όσα αναφέρονται σχετικώς στην προηγούμενη σκέψη, συνυπολογίζονται για τον προσδιορισμό του μηνιαίου ασφαλιστέου εισοδήματος που λαμβάνεται υπόψη για την εξεύρεση των συντάξιμων αποδοχών στα πλαίσια υπολογισμού του ανταποδοτικού μέρους της σύνταξης και δεν αποτελούν στοιχείο που λαμβάνεται υπόψη αυτοτελώς για τον προσδιορισμό του ύψους της, η παράλειψη «συνεκτίμησής» τους εμπίπτει στο ρυθμιστικό πεδίο της παραγράφου 4 του άρθρου 3 της προσβαλλόμενης απόφασης κατά το μέρος που αυτή κρίνεται ακυρωτέα κατά τα ανωτέρω και δεν αποτελεί ιδιαίτερο κεφάλαιο της απόφασης αυτής. Τέλος, όπως γίνεται παγίως δεκτό, σύμφωνα με τη διάταξη του άρθρου 17 παρ. 3 του π.δ. 18/1989, η αόριστη μνεία στο δικόγραφο της αίτησης ως προσβαλλόμενης και κάθε άλλης συναφούς πράξης ή παράλειψης, όπως εν προκειμένω, δεν υποχρεώνει το Δικαστήριο να ερευνήσει την υπόθεση από την άποψη αυτή (Σ.τ. Ε. 1487/2022 Ολομ. , 1167/2017 Ολομ.) .

 Δ ι ά τ α ύ τ α

 Δέχεται την αίτηση.

 Ακυρώνει τη Φ.11321/οικ.10772/382/9.3.2021 απόφαση του Υφυπουργού Εργασίας και Κοινωνικών Υποθέσεων με τίτλο «Νέα αναπροσαρμογή κύριων συντάξεων - προστασία καταβαλλόμενων συντάξεων» (Β`1082/22.3.2021) κατά το μέρος που, όσον αφορά τους συνταξιούχους συμβολαιογράφους, με την παράγραφο 4 του άρθρου 3 της απόφασης αυτής ορίστηκε για τον Τομέα Ασφάλισης Νομικών του πρώην Ενιαίου Ταμείου Ανεξάρτητα Απασχολουμένων σε κάθε περίπτωση το ποσό της ανώτατης προβλεπόμενης κύριας σύνταξης για 40 έτη ασφάλισης, όπως αυτό έχει διαμορφωθεί την 31.05.2016, δηλαδή το ποσό των 1.232,09 ευρώ, ως συντάξιμος μισθός για τον υπολογισμό του ανταποδοτικού μέρους της σύνταξης κατά την από 1.10.2019 αναπροσαρμογή κάθε καταβαλλόμενης ή καταβλητέας την 30.9.2019 κύριας σύνταξης, η οποία χορηγήθηκε ή θα χορηγηθεί με προγενέστερες του ν. 4387/2016 διατάξεις.

 Διατάσσει την απόδοση του παραβόλου.

 Επιβάλλει σε βάρος του Ελληνικού Δημοσίου τη δικαστική δαπάνη της αιτούσας, η οποία ανέρχεται στο ποσό των εννιακοσίων είκοσι (920) ευρώ.

 Η διάσκεψη έγινε στην Αθήνα στις 21 Δεκεμβρίου 2022

 Η Πρόεδρος του Α`Τμήματος 	                                               Η Γραμματέας του Α`Τμήματος

 και μετά την αποχώρησή της

Η Γραμματέας

 Μαρίνα-Ελένη Κωνσταντινίδου           Βασιλική Κατσιώνη

 και η απόφαση δημοσιεύθηκε σε δημόσια συνεδρίαση της 2ας Σεπτεμβρίου 2024.

 Ο Πρόεδρος του                                                Η Γραμματέας                Γ`Θερινού Τμήματος

 Ηλίας Μάζος                                                             Μαρία Κουμουτσάκου

