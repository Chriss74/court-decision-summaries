Αριθμός 1412/2024

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ ΤΜΗΜΑ Δ`

Συνεδρίασε δημόσια στο ακροατήριό του στις 2 Απριλίου 2024, με την εξής σύνθεση: Σπυριδούλα Χρυσικοπούλου, Αντιπρόεδρος, Πρόεδρος του Δ` Τμήματος, Όλγα Ζύγουρα, Βασιλική Κίντζιου, Όλγα Παπαδοπούλου, Ουρανία Νικολαράκου, Σύμβουλοι, Νικόλαος Μαρκόπουλος, Δήμητρα Μαυροπόδη, Πάρεδροι. Γραμματέας η Ιωάννα Παπαχαραλάμπους, Γραμματέας του Δ` Τμήματος.

Για να δικάσει την από 11 Ιανουαρίου 2024 αίτηση ακυρώσεως και αναστολής:
της Ένωσης Εταιρειών με την επωνυμία «……….Ο.Ε.», που εδρεύει στη ……… (……….) και των μελών της: α. ανώνυμης εταιρείας με την επωνυμία «…………...», που εδρεύει στην …….. …. (……..) και β. ομόρρυθμης εταιρείας με την επωνυμία «…………… Ο.Ε.», που εδρεύει στα ……………… ….. (……………), οι οποίες παρέστησαν με τους δικηγόρους: 1. Βασίλειο Χατζηγιαννάκη (Α.Μ. 28288) και 2. Χρήστο Κυραλίδη (Α.Μ. 5977 Δ.Σ. Θεσσαλονίκης), που τους διόρισαν με πληρεξούσια,

κατά των: 1. Ενιαίας Αρχής Δημοσίων Συμβάσεων (Ε.Α.ΔΗ.ΣΥ.), η οποία παρέστη με την Ελένη Πασαμιχάλη, Νομική Σύμβουλος του Κράτους και 2. Δήμου Αμπελοκήπων-Μενεμένης Θεσσαλονίκης, ο οποίος παρέστη με τον δικηγόρο Διονύσιο Δήμου (Α.Μ. 4356 Δ.Σ. Θεσσαλονίκης), που τον διόρισε με αποφάσεις της Δημοτικής Επιτροπής και του Δημάρχου του,  «…………… ΑΝΩΝΥΜΗ ΤΕΧΝΙΚΗ ΕΤΑΙΡΕΙΑ», που εδρεύει στη …. (…………..), η οποία δεν παρέστη και 2. Ένωσης Οικονομικών Φορέων με την επωνυμία «……………. ΑΝΩΝΥΜΗ ΤΕΧΝΙΚΗ ΕΤΑΙΡΕΙΑ - …………….», που εδρεύει στη ….. (……………..) και των μελών αυτής: α. ανώνυμης εταιρείας με την επωνυμία «…………… ΑΝΩΝΥΜΗ ΤΕΧΝΙΚΗ ΕΤΑΙΡΕΙΑ» και τον διακριτικό τίτλο «…………..», που εδρεύει στη ….. (…………) και β. ατομικής επιχείρησης ………….., που εδρεύει στη …. (………………..), οι οποίες παρέστησαν με τη δικηγόρο Φωτεινή Κολοβού (Α.Μ. 21684), που τη διόρισαν με πληρεξούσιο.

Με την αίτηση αυτή η αιτούσα ένωση εταιρειών και τα μέλη αυτής επιδιώκουν να ακυρωθεί και να ανασταλεί η εκτέλεση: α. της υπ` αριθμ. 11/2024 απόφασης της Ενιαίας Αρχής Δημοσίων Συμβάσεων (Ε.Α.ΔΗ.ΣΥ.), β. της υπ` αριθμ. …../2023 απόφασης της Οικονομικής Επιτροπής του Δήμου Αμπελοκήπων-Μενεμένης και κάθε άλλης σχετικής πράξης ή παράλειψης της Διοικήσεως.
Η πιο πάνω αίτηση εισάγεται στο Δ` Τμήμα του Συμβουλίου της Επικρατείας, κατόπιν της ../2024 πράξεως της Επιτροπής του άρθρου 1 του ν. 3900/2010 και της από 13 Μαρτίου 2024 πράξεως της Προέδρου του Δ` Τμήματος.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Δήμητρας Μαυροπόδη.

Κατόπιν το δικαστήριο άκουσε τους πληρεξούσιους της αιτούσας ένωσης και των μελών της, οι οποίοι ανέπτυξαν και προφορικά τους προβαλλόμενους λόγους ακυρώσεως και ζήτησαν να γίνει δεκτή η αίτηση, τους πληρεξούσιους των καθών και της παρεμβαίνουσας ένωσης οικονομικών φορέων και των μελών της, αντίστοιχα, οι οποίοι ζήτησαν την απόρριψή της.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ  μ ε λ έ τ η σ ε  τ α  σ χ ε τ ι κ ά  έ γ γ ρ α φ α

Σ κ έ φ θ η κ ε  κ α τ ά  τ ο ν  Ν ό μ ο


1.	Επειδή, για την άσκηση της κρινομένης αιτήσεως έχει καταβληθεί το ήμισυ του οφειλομένου παραβόλου, κατά τα προβλεπόμενα στο άρθρο 372 παρ. 5 του ν. 4412/2016 (Α` 147), ως ισχύει (βλ. διπλότυπο είσπραξης σειράς………. ………../2024 της ΔΟΥ ……………. ύψους 2.500 ευρώ).

 2.	Επειδή, με την αίτηση αυτή, η οποία κατατέθηκε στο Διοικητικό Εφετείο Θεσσαλονίκης και εισήχθη στο Συμβούλιο της Επικρατείας κατόπιν της ../2024 πράξης της Επιτροπής του άρθρου 1 του ν. 3900/2010 και στο Δ` Τμήμα με επταμελή σύνθεση με την από 13.3.2024 πράξη της Προέδρου του λόγω σπουδαιότητας, ζητείται, κατ’ άρθρο 372 του ν. 4412/2016, η ακύρωση και αναστολή α) της ………../2023 απόφασης της Οικονομικής Επιτροπής του Δήμου Αμπελοκήπων - Μενεμένης περί ανακηρύξεως προσωρινού αναδόχου του ένδικου διαγωνισμού και β) της 11/2024 απόφασης της Ενιαίας Αρχής Δημοσίων Συμβάσεων (ΕΑΔΗΣΥ).

 3.	Επειδή, όπως προκύπτει από τα στοιχεία του φακέλου, με την από 25.8.2023 με αριθμό 23PROCO13301301 διακήρυξη του Δήμου Αμπελόκηπων-Μενεμένης προκηρύχθηκε δημόσιος ανοιχτός διαγωνισμός για την ανάδειξη αναδόχου κατασκευής του έργου «Ανάπλαση οδών Φιλιππουπόλεως - Βενιζέλου - Δαβάκη του Δήμου Αμπελοκήπων -Μενεμένης» με κριτήριο κατακύρωσης την πλέον συμφέρουσα, από οικονομική άποψη, προσφορά μόνο βάσει τιμής (χαμηλότερη τιμή), συνολικής εκτιμώμενης αξίας 9.677.419,36 ευρώ πλέον ΦΠΑ. Στον διαγωνισμό έλαβαν μέρος τέσσερις οικονομικοί φορείς. Με το από 16.10.2023 πρακτικό η Επιτροπή Διαγωνισμού αποσφράγισε ηλεκτρονικά τους φακέλους προσφορών, κατέταξε κατά σειρά μειοδοσίας τους υποψηφίους με πρώτη μειοδότρια την Ένωση ………….. (16,60%), δεύτερη μειοδότρια την εταιρεία «…………….» (16,07%) και τρίτη την αιτούσα ένωση (10,55%) και, ακολούθως, προέβη σε έλεγχο των οικονομικών προσφορών και των δικαιολογητικών συμμετοχής, από τον οποίο διαπίστωσε ότι οι υποβληθείσες προσφορές όλων των οικονομικών φορέων είναι αποδεκτές, εισηγήθηκε δε την ανακήρυξη της πρώτης μειοδότριας ως προσωρινής αναδόχου. To ανωτέρω πρακτικό εγκρίθηκε με την ……/23.10.2023 προσβαλλόμενη απόφαση της Οικονομικής Επιτροπής του Δήμου Αμπελοκήπων - Μενεμένης. Κατά της απόφασης αυτής η αιτούσα άσκησε προδικαστική προσφυγή ενώπιον της ΕΑΔΗΣΥ. Με τον πρώτο λόγο προέβαλε ότι η προσφορά της αναδειχθείσας προσωρινής αναδόχου πρώτης μειοδότριας ένωσης έπρεπε να απορριφθεί, διότι ενώ αυτή δήλωσε στο ΕΕΕΣ ότι θα στηριχθεί σε τρίτο φορέα για την πλήρωση κριτηρίου επαγγελματικής ικανότητας (ΜΕΚ Β` βαθμίδας σε Η/Μ έργα), παρέλειψε να δηλώσει τον φορέα αυτό ως υπεργολάβο και δεν προσδιόρισε το τμήμα της σύμβασης που του αναθέτει υπεργολαβικά, κατά παράβαση του άρθρου 78 παρ. 1 εδ. β` του ν. 4412/2016 που ορίζει ότι η επίκληση της ικανότητας τρίτων για την πλήρωση κριτηρίων τεχνικής και επαγγελματικής ικανότητας που αναφέρονται σε τίτλους σπουδών, επαγγελματικά προσόντα και επαγγελματική πείρα είναι επιτρεπτή μόνο εάν οι τελευταίοι θα εκτελέσουν τις εργασίες ή τις υπηρεσίες για τις οποίες απαιτούνται οι συγκεκριμένες ικανότητες, σύμφωνα δε με νομολογία του Συμβουλίου της Επικρατείας την οποία επικαλέστηκε (EA 170/2020) όταν οι δανείζοντες τρίτοι οφείλουν κατά νόμο να εκτελέσουν τις εργασίες, καθίστανται υποχρεωτικά υπεργολάβοι και δηλώνονται ως τέτοιοι στο ΕΕΕΣ επί ποινή αποκλεισμού, χωρίς να ασκεί επιρροή το είδος της σύμβασης που θα συνάψουν με τον ανάδοχο για την εκτέλεση των εργασιών αυτών. Με τον δεύτερο λόγο υποστήριξε ότι απορριπτέα ήταν και η προσφορά της δεύτερης μειοδότριας, διότι ενώ αυτή στο ΕΕΕΣ δήλωσε ότι πληροί τις απαιτήσεις επαγγελματικής ικανότητας, εντούτοις τούτο ήταν ανακριβές, διότι διέθετε, κατά παράβαση του ειδικού όρου της διακήρυξης, μόνον έναν τεχνικό ΜΕΚ Δ` βαθμίδας στην κατηγορία των Η/Μ χωρίς να διαθέτει και τον απαιτούμενο τεχνικό ΜΕΚ Β` βαθμίδας στην ίδια κατηγορία, όπως τούτο προέκυπτε από την δημοσίως προσβάσιμη βάση δεδομένων της διεύθυνσης μητρώων του αρμόδιου Υπουργείου. Με την προσβαλλόμενη απόφαση η ΕΑΔΗΣΥ απέρριψε την προδικαστική προσφυγή. Ειδικότερα, ο πρώτος λόγος απερρίφθη ως αβάσιμος με την αιτιολογία ότι η προσωρινή ανάδοχος είχε δεσμευτεί προαποδεικτικώς στο ΕΕΕΣ για την εκτέλεση του έργου με δικό της προσωπικό και για τη μη ανάθεση οποιουδήποτε ποσοστού του έργου σε τρίτο φορέα με τη μορφή υπεργολαβίας, εφ’ όσον δε απεδείκνυε ότι, σε περίπτωση ανάθεσης της σύμβασης σε αυτή, ο τρίτος θα διέθετε τους αναγκαίους πόρους για την εκτέλεση της σύμβασης, γεγονός το οποίο δεν αμφισβητείτο από την αιτούσα, δεν υφίστατο υποχρέωση δήλωσής του ως υπεργολάβου, αφού κατά νόμο δεν ήταν απαραίτητο να υφίσταται άμεσος νομικός δεσμός μεταξύ του αναδόχου και του τρίτου, η δε υπεργολαβία αποτελεί έναν από τους τρόπους με τους οποίους ένας οικονομικός φορέας μπορεί να στηριχθεί στις ικανότητες τρίτων και δεν μπορεί να του επιβληθεί. Ο δεύτερος λόγος απερρίφθη ως «ανεπικαίρως (προώρως) προβαλλόμενος στο παρόν στάδιο της διαγωνιστικής διαδικασίας», καθ’ όσον, κατά την ΕΑΔΗΣΥ «εν προκειμένω ισχύει ο κανόνας της προαπόδειξης μέσω του υποβληθέντος ΕΕΕΣ, η δε δήλωση περί συνδρομής των όρων περί τεχνικής και επαγγελματικής ικανότητας αρκούσε για τις ανάγκες της προκαταρκτικής απόδειξης της συνδρομής του ανωτέρω κριτηρίου... Ο περαιτέρω έλεγχος τόσο της ακρίβειας των δηλούμενων με το ΕΕΕΣ στοιχείων, όσο και όλων των αποδεικτικών στοιχείων για τη συνδρομή της εν λόγω ικανότητας, και εν γένει των κριτηρίων ποιοτικής επιλογής, θα χωρήσει σύμφωνα με τη διακήρυξη, κατά το στάδιο της υποβολής των δικαιολογητικών κατακύρωσης». Ήδη με την κρινόμενη αίτηση προβάλλεται ότι η προσβαλλόμενη απόφαση της ΕΑΔΗΣΥ εκδόθηκε κατ` εσφαλμένη ερμηνεία των διατάξεων του άρθρου 78 παρ. 1 εδ. β` του ν. 4412/2016, όπως αυτές έχουν ερμηνευθεί από το Δικαστήριο τούτο, όσον αφορά την απόρριψη του πρώτου λόγου προσφυγής. Προβάλλεται, περαιτέρω, ότι η απόρριψη του δεύτερου λόγου προσφυγής ως απαράδεκτου με την ανωτέρω αιτιολογία στηρίζεται σε εσφαλμένη ερμηνεία των διατάξεων των άρθρων 79 και 360 του ν. 4412/2016 και παραβιάζει τις επιταγές της δικονομικής οδηγίας 89/665/ΕΟΚ για αποτελεσματική δικαστική προστασία. Υποστηρίζει δε η αιτούσα ότι, σε περίπτωση που γίνει δεκτός ο δεύτερος λόγος ακυρώσεως περί μη νόμιμης απόρριψης ως απαράδεκτου του λόγου προσφυγής που είχε προβάλει κατά της δεύτερης μειοδότριας, το Δικαστήριο δεν είναι υποχρεωμένο να παραπέμψει την υπόθεση στην ΕΑΔΗΣΥ, αλλά μπορεί να κρατήσει την υπόθεση και να κρίνει το βάσιμο του λόγου προσφυγής -τον οποίο ήδη επαναφέρει με την κρινόμενη αίτηση-, καθ` όσον ερείδεται επί εκκαθαρισμένου πραγματικού.

 4.	Επειδή, σύμφωνα με το άρθρο 1 του ν. 3900/2010 «Εξορθολογισμός διαδικασιών και επιτάχυνση της διοικητικής δίκης και άλλες διατάξεις» (Α` 213), όπως ισχύει, «1. Οποιοδήποτε ένδικο βοήθημα ή μέσο ενώπιον οποιουδήποτε τακτικού διοικητικού δικαστηρίου μπορεί να εισαχθεί στο Συμβούλιο της Επικρατείας με πράξη τριμελούς επιτροπής ... ύστερα από αίτημα ενός των διαδίκων ..., όταν με αυτό τίθεται ζήτημα γενικότερου ενδιαφέροντος που έχει συνέπειες για ευρύτερο κύκλο προσώπων ... Μετά την επίλυση του ζητήματος, το Συμβούλιο της Επικρατείας μπορεί να παραπέμψει το ένδικο μέσο ή βοήθημα στο αρμόδιο τακτικό διοικητικό δικαστήριο. Η απόφαση του Συμβουλίου της Επικρατείας δεσμεύει τους διαδίκους της ενώπιόν του δίκης, στους οποίους περιλαμβάνονται και οι παρεμβάντες. ...».

 5.	Επειδή, με την ../2024 πράξη της Επιτροπής του άρθρου 1 του ν. 3900/2010 έγινε δεκτή η από 11.1.2024 αίτηση της αιτούσας για την εισαγωγή της κρινομένης αιτήσεως ενώπιον του Συμβουλίου της Επικρατείας προς επίλυση των ακόλουθων γενικότερου ενδιαφέροντος νομικών ζητημάτων με συνέπειες σε ευρύτατο κύκλο δραστηριοποιούμενων στον τομέα των δημοσίων συμβάσεων: 1) Έχει το άρθρο 78 παρ. 1 εδ. β` του ν. 4412/2016 την έννοια ότι οι τρίτοι φορείς, στις ικανότητες των οποίων στηρίζεται ο προσφέρων οικονομικός φορέας ως προς τους τίτλους σπουδών, τα επαγγελματικά προσόντα και την επαγγελματική εμπειρία, οι οποίοι πρέπει να εκτελέσουν τις εργασίες ή τις υπηρεσίες για τις οποίες απαιτούνται οι συγκεκριμένες ικανότητες, καθίστανται υποχρεωτικά και υπεργολάβοι; 2) Έχει το άρθρο 79 του ν. 4412/2016 την έννοια ότι οι οικονομικοί φορείς που συμμετέχουν σε διαγωνισμό δεν δικαιούνται να προβάλλουν ισχυρισμούς που στρέφονται κατά της συμμετοχής ανταγωνιστών τους, εφ’ όσον η δήλωση στο ΕΕΕΣ είναι τυπικά πλήρης, ακόμη κι αν γνωρίζουν εξ άλλης αιτίας ότι η δήλωση αυτή δεν είναι ακριβής; 3) Έχουν τα άρθρα 346 παρ. 1, 360, 367 παρ. 1 και 372 του ν. 4412/2016 την έννοια ότι σε περίπτωση ακύρωσης απόφασης της ΕΑΔΗΣΥ που απέρριψε λόγο προδικαστικής προσφυγής ως απαράδεκτο, το Δικαστήριο δύναται να εξετάσει πρωτογενώς την υπόθεση και να μην αναπέμψει στην ΕΑΔΗΣΥ, στην περίπτωση που ο σχετικός λόγος είναι αμιγώς νομικός και δεν αμφισβητείται το πραγματικό;

 6.	Επειδή, ο επίμαχος διαγωνισμός, ενόψει του αντικειμένου του, της προϋπολογισθείσας δαπάνης και της ιδιότητας του Δήμου Αμπελοκήπων-Μενεμένης ως αναθέτουσας αρχής, εμπίπτει στο πεδίο εφαρμογής της οδηγίας 2014/24/ΕΕ [L 94] και του ν. 4412/2016.

 7.	Επειδή, η ένωση οικονομικών φορέων «ΕΝΩΣΗ ………………» και η εταιρεία «Φορέας …………», κατά των προσφορών των οποίων η αιτούσα στρέφεται με την κρινόμενη αίτηση, έχουν ασκήσει παρεμβάσεις στο πλαίσιο της ανοιγείσης ενώπιον του Διοικητικού Εφετείου Αθηνών δίκης.

 8.	Επειδή, όσον αφορά το πρώτο νομικό ζήτημα που άγεται προς επίλυση οι κρίσιμες διατάξεις του ν. 4412/2016 προβλέπουν τα ακόλουθα:

 Άρθρο 75 «Κριτήρια επιλογής (άρθρο 58 της Οδηγίας 2014/24/ΕΕ) 1. Τα κριτήρια επιλογής μπορεί να αφορούν: [...] γ) την τεχνική και επαγγελματική ικανότητα. [...]. Οι αναθέτουσες αρχές περιορίζουν τις όποιες απαιτήσεις συμμετοχής σε εκείνες που είναι απαραίτητες ώστε να διασφαλίζεται ότι ... ο προσφέρων διαθέτει ... τις τεχνικές και επαγγελματικές ικανότητες για την εκτέλεση της υπό ανάθεση σύμβασης. Όλες οι απαιτήσεις σχετίζονται και είναι ανάλογες με το αντικείμενο της σύμβασης. 2. [...] 4. Όσον αφορά την τεχνική και επαγγελματική ικανότητα, οι αναθέτουσες αρχές μπορούν να επιβάλλουν απαιτήσεις που να εξασφαλίζουν ότι οι οικονομικοί φορείς διαθέτουν τους αναγκαίους ανθρώπινους και τεχνικούς πόρους και την εμπειρία για να εκτελέσουν τη σύμβαση σε κατάλληλο επίπεδο ποιότητας. .5. Οι αναθέτουσες αρχές αναφέρουν τις απαιτούμενες προϋποθέσεις συμμετοχής που μπορεί να εκφράζονται ως ελάχιστα επίπεδα ικανότητας, καθώς και τα κατάλληλα αποδεικτικά μέσα, στην προκήρυξη της σύμβασης.». Άρθρο 78 «Στήριξη στις ικανότητες άλλων φορέων (άρθρο 63 της Οδηγίας 2014/24/ΕΕ) 1. Όσον αφορά στα κριτήρια της οικονομικής και χρηματοοικονομικής επάρκειας [.] και τα κριτήρια σχετικά με την τεχνική και επαγγελματική ικανότητα που προβλέπονται στην παρ. 4 του άρθρου 75, ένας οικονομικός φορέας μπορεί, κατά περίπτωση και για συγκεκριμένη σύμβαση, να στηρίζεται στις ικανότητες άλλων φορέων, ασχέτως της νομικής φύσης των δεσμών του με αυτούς. Όσον αφορά στα κριτήρια που σχετίζονται με τους τίτλους σπουδών και τα επαγγελματικά προσόντα που ορίζονται στην περ. στ` του Μέρους ΙΙ του Παραρτήματος ΧΙΙ του Προσαρτήματος Α` ή με την επαγγελματική εμπειρία, οι οικονομικοί φορείς μπορούν να βασίζονται στις ικανότητες άλλων φορέων, μόνο εάν οι τελευταίοι εκτελέσουν τις εργασίες ή τις υπηρεσίες για τις οποίες απαιτούνται οι συγκεκριμένες ικανότητες. Αν ο οικονομικός φορέας επιθυμεί να στηριχθεί στις ικανότητες άλλων φορέων, αποδεικνύει στην αναθέτουσα αρχή ότι θα έχει στη διάθεσή του τους αναγκαίους πόρους, ιδίως, με την προσκόμιση της σχετικής δέσμευσης των φορέων αυτών για τον σκοπό αυτόν. Η αναθέτουσα αρχή ελέγχει, σύμφωνα με τα άρθρα 79, περί Ευρωπαϊκού Ενιαίου Εγγράφου Σύμβασης, 80, περί αποδεικτικών μέσων και 81, περί επιγραμμικού αποθετηρίου πιστοποιητικών (e-Certis), αν οι φορείς, στις ικανότητες των οποίων προτίθεται να στηριχθεί ο οικονομικός φορέας, πληρούν τα σχετικά κριτήρια επιλογής και εάν συντρέχουν λόγοι αποκλεισμού, σύμφωνα με τα άρθρα 73, περί λόγων αποκλεισμού και 74, περί αποκλεισμού οικονομικού φορέα από δημόσιες συμβάσεις. Η αναθέτουσα αρχή απαιτεί από τον οικονομικό φορέα να αντικαταστήσει έναν φορέα που δεν πληροί σχετικό κριτήριο επιλογής ή για τον οποίο συντρέχουν οι λόγοι αποκλεισμού των παρ. 1 και 2 του άρθρου 73 και του άρθρου 74. Η αναθέτουσα αρχή μπορεί να απαιτήσει από τον οικονομικό φορέα την αντικατάσταση φορέα για τον οποίον συντρέχουν λόγοι αποκλεισμού της παρ. 4 του άρθρου 73 και του άρθρου 74. [...] 2. Στην περίπτωση συμβάσεων έργων ... οι αναθέτουσες αρχές μπορούν να απαιτούν την εκτέλεση ορισμένων κρίσιμων καθηκόντων απευθείας από τον ίδιο τον προσφέροντα ή, αν η προσφορά υποβάλλεται από ένωση οικονομικών φορέων . από τους συμμετέχοντες στην ένωση αυτή. 3. ...». Άρθρο 80 παρ. 1 «Αποδεικτικά μέσα (Άρθρο 60 της Οδηγίας 2014/24/ΕΕ) [...] Όσον αφορά στο άρθρο 78 περί στήριξης στις ικανότητες άλλων φορέων, οι οικονομικοί φορείς μπορούν να στηρίζονται σε οποιοδήποτε κατάλληλο μέσο προκειμένου να αποδείξουν στην αναθέτουσα αρχή ότι θα έχουν τους αναγκαίους πόρους στη διάθεσή τους». Εξ άλλου, όσον αφορά την υπεργολαβία, το άρθρο 58 του ίδιου νόμου ορίζει ότι «Υπεργολαβία (άρθρο 71 παρ. 2 της Οδηγίας 2014/24/ΕΕ) Στα έγγραφα της σύμβασης, η αναθέτουσα αρχή ζητάει από τον προσφέροντα να αναφέρει στην προσφορά του το τμήμα της σύμβασης που προτίθεται να αναθέσει υπό μορφή υπεργολαβίας σε τρίτους, καθώς και τους υπεργολάβους που προτείνει. Ειδικά για τις συμβάσεις έργων, η ανάθεση τμήματος σύμβασης σε υπεργολάβο ελέγχεται από την αναθέτουσα αρχή ως προς την επαγγελματική καταλληλότητα του υπεργολάβου, να εκτελέσει το προς ανάθεση τμήμα, κατά την έννοια της περ. α` της παρ. 1 και παρ. 2 του άρθρου 75, περί κριτηρίων επιλογής, άλλως η αναθέτουσα αρχή απαιτεί από τον προσφέροντα να αντικαταστήσει τον υπεργολάβο που δεν πληροί τους ορισμούς της ανωτέρω διάταξης, καθώς και των διατάξεων των άρθρων 79, περί Ευρωπαϊκού Ενιαίου Εγγράφου Σύμβασης, 80, περί αποδεικτικών μέσων και 81, περί επιγραμμικού αποθετηρίου πιστοποιητικών (e-Certis), ή στο πρόσωπο του οποίου συντρέχουν λόγοι αποκλεισμού των παρ. 1 και 2 του άρθρου 73 και του άρθρου 74, περί αποκλεισμού οικονομικού φορέα από δημόσιες συμβάσεις». Περαιτέρω, στο Β` Μέρος του ν. 4412/2016, το οποίο διέπει την εκτέλεση της σύμβασης, εισάγονται με το άρθρο 131 (που ενσωματώνει διατάξεις του άρθρου 71 της οδηγίας) το μεν υποχρεώσεις του αναδόχου σχετικά με τη γνωστοποίηση των υπεργολάβων που πρόκειται να χρησιμοποιηθούν για την εκτέλεση της σύμβασης (παρ. 4), το δε ευχέρεια της αναθέτουσας αρχής να επαληθεύει τη μη συνδρομή λόγων αποκλεισμού στο πρόσωπο των υπεργολάβων σύμφωνα με τα άρθρα 73 και 74 (παρ. 5), η οποία μετατρέπεται σε υποχρέωση σε περίπτωση που τμήμα της σύμβασης που θα ανατεθεί σε υπεργολάβους υπερβαίνει το 30% της συνολικής αξίας της (παρ. 6), περίπτωση κατά την οποία υποβάλλονται χωριστά ΕΕΕΣ για τους υπεργολάβους που είχαν δηλωθεί πριν την ανάθεση της σύμβασης, για όσους δε παρουσιάζονται μετά την ανάθεση της σύμβασης προσκομίζονται τα αναγκαία δικαιολογητικά (παρ. 7). Όσον αφορά ειδικώς την εκτέλεση των δημοσίων συμβάσεων έργων, τα άρθρα 165 και 166 προβλέπουν ειδική διαδικασία έγκρισης της υπεργολαβίας, κατόπιν ελέγχου της αξιοπιστίας και ικανότητας των υπεργολάβων για την καλή και έγκαιρη κατασκευή του έργου που τους ανατέθηκε υπεργολαβικά (άρθρο 166), έγκριση η οποία έχει τις προβλεπόμενες στο άρθρο 165 παρ. 2 συνέπειες όσον αφορά τον υπολογισμό της εμπειρίας.

 9.	Επειδή, εξ άλλου, με τον εκτελεστικό κανονισμό 2016/7 της Επιτροπής (L 3 και διορθωτικό ΕΕ 2018, L 17) θεσπίσθηκε, κατ` εξουσιοδότηση του άρθρου 59 παρ. 2 της οδηγίας 2014/24, τυποποιημένο έντυπο Ευρωπαϊκού Ενιαίου Εγγράφου Σύμβασης (ΕΕΕΣ), το οποίο χρησιμοποιούν υποχρεωτικά οι αναθέτουσες αρχές στις διαδικασίες σύναψης δημοσίων συμβάσεων (άρθρο 79 παρ. 3 του ν. 4412/2016), καταλλήλως προσαρμοζόμενο στις ιδιαίτερες απαιτήσεις της κάθε σύμβασης. Το έγγραφο αυτό περιέχει τις πληροφορίες που πρέπει να δηλώνουν οι οικονομικοί φορείς ως προκαταρκτική απόδειξη ότι δεν συντρέχουν στο πρόσωπό τους λόγοι αποκλεισμού και ότι πληρούν τα κριτήρια επιλογής. Όσον αφορά τις απαιτήσεις που σχετίζονται με τους τρίτους, στις ικανότητες των οποίων στηρίζεται ο οικονομικός φορέας, καθώς και με τους υπεργολάβους στους οποίους προτίθεται να αναθέσει μέρος της σύμβασης, το τυποποιημένο έντυπο περιλαμβάνει στο Μέρος ΙΙ («Πληροφορίες σχετικά με τον οικονομικό φορέα») διακεκριμένες ενότητες για τη δήλωση των αντίστοιχων πληροφοριών. Συγκεκριμένα, στη μεν Ενότητα Γ «Πληροφορίες σχετικά με τη στήριξη στις ικανότητες άλλων φορέων», ο οικονομικός φορέας πρέπει να δηλώσει εάν θα στηριχθεί στις ικανότητες άλλων φορέων, σε θετική δε περίπτωση επισημαίνεται ότι πρέπει να υποβληθεί χωριστό ΕΕΕΣ για καθέναν από τους σχετικούς φορείς με δήλωση των πληροφοριών που σχετίζονται με τους λόγους αποκλεισμού και την πλήρωση των κριτηρίων επιλογής για τις συγκεκριμένες ικανότητες στις οποίες στηρίζεται ο οικονομικός φορέας, «ούτως ώστε η επαλήθευση των πληροφοριών αυτών να διενεργείται μαζί με την επαλήθευση που αφορά τον κύριο οικονομικό φορέα και με τους ίδιους όρους» (βλ. σχετικώς αιτιολογική σκέψη 1 του Κανονισμού). Στη δε Ενότητα Δ «Πληροφορίες σχετικά με υπεργολάβους στην ικανότητα των οποίων δεν στηρίζεται ο οικονομικός φορέας», ο οικονομικός φορέας καλείται να δηλώσει εάν προτίθεται να αναθέσει οποιοδήποτε μέρος της σύμβασης σε τρίτους υπό μορφή υπεργολαβίας, επισημαίνεται δε ότι για τους υπεργολάβους αυτούς παρέχονται, εφ` όσον ζητείται, και πληροφορίες σχετικά με τους λόγους αποκλεισμού (Μέρος ΙΙΙ). Συναφώς στις οδηγίες που περιέχονται στο Παράρτημα Ι αναφέρεται ότι οι αναθέτουσες αρχές πρέπει να δηλώνουν στα έγγραφα της σύμβασης αν οι πληροφορίες που ορίζονται στα μέρη ΙΙ και ΙΙΙ πρέπει ή δεν πρέπει να παρέχονται για υπεργολάβους στις ικανότητες των οποίων δεν στηρίζεται ο οικονομικός φορέας.

 10.	Επειδή, με τις προπαρατεθείσες διατάξεις του άρθρου 78 του ν. 4412/2016, οι οποίες ενσωματώνουν τις διατάξεις του άρθρου 63 της οδηγίας 2014/24/ΕΕ, αναγνωρίζεται το δικαίωμα κάθε οικονομικού φορέα να στηρίζεται, για συγκεκριμένη δημόσια σύμβαση, στις ικανότητες άλλων φορέων, όσον αφορά τα κριτήρια επιλογής, δικαίωμα το οποίο αποσκοπεί αφενός μεν στο άνοιγμα των δημοσίων συμβάσεων στον ευρύτερο δυνατό ανταγωνισμό προς όφελος τόσο των οικονομικών φορέων όσο και των αναθετουσών αρχών, αφετέρου δε στη διευκόλυνση πρόσβασης των μικρομεσαίων επιχειρήσεων στις δημόσιες συμβάσεις (πρβλ. ΔΕΕ αποφάσεις της 14.9.2017, C-223/16, …….., σκ. 2931, της 7ης.4.2016, C-324/14, …….. ………., σκ. 33-35, της 10.10.2013, C-94/12, ……….. και ………………, σκ. 32-34). Παράλληλα, με τις διατάξεις αυτές προβλέπονται οι όροι και οι περιορισμοί υπό τους οποίους τελεί η άσκηση του δικαιώματος αυτού, προκειμένου να διασφαλίζεται η επιδιωκόμενη από την οδηγία άρτια και έγκαιρη εκτέλεση των δημοσίων συμβάσεων (πρβλ. της 5.4.2017, C298/15, …………., σκ. 52-53). Συγκεκριμένα, όσον αφορά ιδίως το κριτήριο της τεχνικής και επαγγελματικής ικανότητας του άρθρου 75 παρ. 5, το εδάφιο α` της παρ. 1 του άρθρου 78 ορίζει ότι ο οικονομικός φορέας μπορεί να προσφεύγει στις ικανότητες άλλων φορέων, ασχέτως της φύσεως των δεσμών που τον συνδέουν με τους φορείς αυτούς, εφόσον αποδεικνύει στην αναθέτουσα αρχή ότι θα έχει στη διάθεσή του τους πόρους των εν λόγω φορέων που είναι αναγκαίοι για την εκτέλεση της σύμβασης, προσκομίζοντας, σύμφωνα με το άρθρο 80 παρ. 1 εδ. γ`, οποιοδήποτε κατάλληλο μέσο προς τον σκοπό αυτό, όπως, ενδεικτικώς, τη σχετική δέσμευση των φορέων στις ικανότητες των οποίων στηρίζεται (βλ. ΔΕΕ της 10ης.1.2023, C-469/22, …………., σκ. 24, πρβλ. ΔΕΕ της 14ης.1.2016, C-234/14, …………….., σκ. 29). Συνεπώς, αναγκαίος όρος, κατά νόμο, προκειμένου να ληφθούν υπόψη για την ανάθεση της σύμβασης στον προσφέροντα οι τεχνικές και επαγγελματικές ικανότητες τρίτων φορέων, είναι να αποδεικνύεται ότι ο προσφέρων θα έχει «όντως» στη διάθεσή του τους πάσης φύσεως πόρους που επικαλείται, κατά την καλυπτόμενη από τη σύμβαση χρονική περίοδο (ΔΕΚ της 2.12.1999, …………, C-176/98, σκ. 28-29, προαναφερθείσες αποφάσεις ΔΕΕ C234/14, ………., σκ. 26-28, C-324/14, ………………, της 7ης.4.2016, σκ. 37 και 52). Προσφέρων που επικαλείται τέτοιες ικανότητες άλλων φορέων δεν μπορεί να αποκλειστεί παρά μόνο αν δεν μπορεί να αποδείξει ότι έχει πράγματι τη δυνατότητα χρησιμοποίησης αυτών των ικανοτήτων (ΔΕΚ της 18ης.3.2004, C-314/01, …………., σκ. 46). Αντιθέτως, ανήκει στην ευχέρεια του προσφέροντος να επιλέξει αφενός τη νομική φύση των δεσμών που προτίθεται να συνάψει με τους φορείς των οποίων τις ικανότητες επικαλείται και αφετέρου τα μέσα που θα προσκομίσει για την απόδειξη της ύπαρξης των δεσμών που τον συνδέουν με τους φορείς των οποίων τις ικανότητες επικαλείται και ότι θα έχει όντως στη διάθεσή του τις ικανότητες αυτές (προαναφερθείσες αποφάσεις ΔΕΕ C-234/14,………….., σκ. 28 και 29, C-324/14, ………….., σκ. 37). Ειδικώς δε στην περίπτωση που ο οικονομικός φορέας επικαλείται ικανότητες τρίτων σε κριτήρια που σχετίζονται με τους τίτλους σπουδών και τα επαγγελματικά προσόντα ή με τη «σχετική επαγγελματική πείρα» (κατά την ακριβή διατύπωση του άρθρου 63 παρ. 1 της οδηγίας), η διάταξη του δευτέρου εδαφίου της παρ. 1 του άρθρου 78 του ν. 4412/2016 εισάγει ως ειδικότερη προϋπόθεση, προκειμένου να ληφθεί υπόψη η στήριξη στις εν λόγω ικανότητες, οι εργασίες ή οι υπηρεσίες για τις οποίες απαιτούνται οι συγκεκριμένες ικανότητες να εκτελούνται/παρέχονται από τους φορείς στους οποίους στηρίζεται ο προσφέρων για τις ικανότητες αυτές. Τούτο δε, εν όψει της φύσης των συγκεκριμένων ικανοτήτων, οι οποίες δεν μπορούν -κατά την κρίση του (ενωσιακού) νομοθέτη- να διατεθούν στον προσφέροντα παρά μόνο με την άμεση και προσωπική συμμετοχή του τρίτου φορέα στην εκτέλεση της σύμβασης. Ωστόσο, όπως προκύπτει από τη συστηματική ερμηνεία του δευτέρου εδαφίου σε σχέση με το πρώτο εδάφιο και το τρίτο εδάφιο της παρ. 1 του άρθρου 78, και στην περίπτωση αυτή μοναδική προϋπόθεση για τη λήψη υπόψη των ικανοτήτων αυτών -επαρκώς διασφαλίζουσα την ορθή εκτέλεση της σύμβασης- είναι να αποδεικνύεται, με οποιοδήποτε κατάλληλο μέσο, ότι ο τρίτος θα εκτελέσει τις εργασίες ή θα παράσχει τις υπηρεσίες για τις οποίες απαιτούνται οι συγκεκριμένες επαγγελματικές ικανότητες (C-592/21, διάταξη της 30ής.9.2022, …………., σκ. 22-23), παραμένει δε η ευρύτατη ευχέρεια του προσφέροντος να επιλέξει τη φύση του νομικού δεσμού που θα συνάψει με τον τρίτο φορέα που θα αναλάβει να εκτελέσει τις εργασίες ή να παράσχει τις υπηρεσίες (βλ. C-592/21, ………………, σκ. 27), αν δηλαδή θα έχει τη μορφή μίσθωσης έργου, παροχής υπηρεσιών, υπεργολαβίας ή άλλη μορφή συνεργασίας, και δεν μπορεί να του επιβληθεί από την αναθέτουσα αρχή (πρβλ. ΔΕΕ της 26ης.1.2023, C-403/21, ……………….., σκ. 74). Συνεπώς, δεν ευρίσκει έρεισμα στις διατάξεις του άρθρου 78 ερμηνεία σύμφωνα με την οποία όταν ο τρίτος φορέας, στον οποίο στηρίζεται ο προσφέρων, θα εκτελέσει τις εργασίες ή θα παράσχει τις υπηρεσίες που σχετίζονται με τις ικανότητες που άπτονται τίτλων σπουδών, επαγγελματικών προσόντων και «σχετικής επαγγελματικής πείρας», αυτός καθίσταται «υποχρεωτικά» ή «θεωρείται κατά τεκμήριο» υπεργολάβος, αποκλειομένου οποιουδήποτε άλλου μέσου απόδειξης ότι οι σχετικές εργασίες ή υπηρεσίες θα εκτελεστούν/παρασχεθούν πράγματι από αυτόν στο πλαίσιο άλλης μορφής συνεργασίας με τον προσφέροντα. Εξ άλλου, στο πλαίσιο της επαλήθευσης, μέσω του ΕΕΣΣ, της συνδρομής των κριτηρίων ποιοτικής επιλογής στο πρόσωπο προσφέροντος που στηρίζεται σε τρίτους, η αναθέτουσα αρχή ελέγχει κατά την αξιολόγηση της προσφοράς τη συνδρομή των κριτηρίων αυτών και στο πρόσωπο των τρίτων μέσω της υποβολής χωριστών ΕΕΕΣ, επαληθεύοντας ότι δεν συντρέχουν λόγοι αποκλεισμού τους και ότι πληρούνται τα κριτήρια επιλογής που αποτελούν αντικείμενο δανεισμού. Σε περίπτωση δε που προτίθεται να αναθέσει τη σύμβαση στον συγκεκριμένο προσφέροντα ελέγχει επί τη βάσει των προσκομιζόμενων, υποχρεωτικώς πριν την ανάθεση, δικαιολογητικών (βλ. C-469/22, …………, σκ. 25 και 26) αφενός μεν ότι πληρούνται τα κριτήρια ποιοτικής επιλογής στο πρόσωπο τόσο του προσφέροντος όσο και των τρίτων φορέων, αφετέρου δε ότι ο προσφέρων αποδεικνύει ότι θα έχει όντως στη διάθεσή του τους αναγκαίους πόρους που δεν του ανήκουν για την εκτέλεση της σύμβασης και ότι οι τρίτοι θα εκτελέσουν τις εργασίες ή θα παράσχουν τις υπηρεσίες που άπτονται ικανοτήτων σχετικών με τίτλους σπουδών, επαγγελματικά προσόντα και τη «σχετική επαγγελματική πείρα». Κατά τον τρόπο αυτό οι ικανότητες των τρίτων ενσωματώνονται στις ικανότητες του προσφέροντος πριν την ανάθεση της σύμβασης, κατόπιν αποτελεσματικού ελέγχου τόσο της αξιοπιστίας όσο και της ικανότητάς τους. Για τον λόγο άλλωστε αυτό, η προβλεπόμενη στο άρθρο 58 του ν. 4412/2016 υποχρέωση του προσφέροντος να αναφέρει στην προσφορά του το τμήμα της σύμβασης που προτίθεται να αναθέσει υπό μορφή υπεργολαβίας σε τρίτους και τους προτεινόμενους υπεργολάβους (και οι συναφείς υποχρεώσεις των άρθρων 131 και 166 του νόμου αυτού), εφαρμόζεται μόνο στην περίπτωση «υπεργολάβων στις ικανότητες των οποίων δεν στηρίζεται ο προσφέρων», όπως τούτο σαφώς αποτυπώνεται, κατά τα προεκτεθέντα, στο τυποποιημένο έντυπο ΕΕΕΣ του Κανονισμού 2016/7, και όχι στην περίπτωση υπεργολάβων στις ικανότητες των οποίων στηρίζεται ο προσφέρων. Πράγματι, όπως προκύπτει από την αιτιολογική σκέψη 105 της οδηγίας 2014/24 -που στοιχεί στο άρθρο 71 αυτής δυνάμει του οποίου εισάγεται η ως άνω υποχρέωση αλλά και η ευχέρεια των κρατών μελών να λαμβάνουν σχετικώς πρόσθετα μέτρα, όπως αυτά που ελήφθησαν δυνάμει των άρθρων 131 και 166 του ν. 4412/2016)-, η υποχρέωση αυτή αποσκοπεί στο να διασφαλίζεται η διαφάνεια στην αλυσίδα της υπεργολαβίας και να παρέχεται κατάλληλη πληροφόρηση στις αναθέτουσες αρχές, ώστε να έχουν τη δυνατότητα να ελέγχουν εάν οι υπεργολάβοι βρίσκονται σε κατάσταση που θα δικαιολογούσε τον αποκλεισμό οικονομικών φορέων και εάν διαθέτουν τις απαιτούμενες ικανότητες για την ορθή εκτέλεση των εργασιών (πρβλ. και αποφάσεις ΔΕΕ της 18ης.3.2004, C-314/01, …………, σκ. 45-47, της 14ης.7.2016, C-406/14, …………, σκ. 34, C-298/15, της 5ης.4.2017, ……….., σκ. 56 και 57, της 27ης.11.2019, C-402/18, ………………, σκ. 37). Ο σκοπός, όμως, αυτός για τους υπεργολάβους στις ικανότητες των οποίων στηρίζεται ο οικονομικός φορέας, έχει ήδη εκπληρωθεί στο πλαίσιο των προβλεπόμενων στο άρθρο 78 του ν. 4412/2016 υποχρεώσεων, αφού η αξιοπιστία και η ικανότητά τους να εκτελέσουν το τμήμα της σύμβασης που αντιστοιχεί στις ικανότητες που δανείζουν, έχει, κατά τα προεκτεθέντα, ελεγχθεί από την αναθέτουσα αρχή πριν την ανάθεση της σύμβασης στο πλαίσιο ελέγχου της προσφοράς του επιλεγέντος αναδόχου που στηρίζεται σε αυτούς. Κατόπιν τούτων, είναι, σε κάθε περίπτωση, νομικά αδιάφορο για το επιτρεπτό επίκλησης των ικανοτήτων του εδαφίου β` της παρ. 1 του άρθρου 78 και το παραδεκτό της προσφοράς του προσφέροντος που στηρίζεται σε αυτές, εάν η σχέση που συνδέει τον προσφέροντα με τον τρίτο που θα εκτελέσει τις εργασίες ή θα παράσχει τις υπηρεσίες θα χαρακτηριστεί ως υπεργολαβία, αφού η κατ’ άρθρο 58 επί ποινή αποκλεισμού υποχρέωση του προσφέροντος να δηλώνει πληροφοριακά στοιχεία για τους υπεργολάβους που προτίθεται να χρησιμοποιήσει δεν καταλαμβάνει τους υπεργολάβους στις ικανότητες των οποίων ο προσφέρων στηρίζεται.

 11.	Επειδή, εν όψει των ανωτέρω γενομένων δεκτών, στο πρώτο νομικό ζήτημα πρέπει να δοθεί η απάντηση ότι το άρθρο 78 παρ. 1 εδ. β` του ν. 4412/2016 δεν έχει την έννοια ότι οι τρίτοι φορείς, στις ικανότητες των οποίων στηρίζεται ο προσφέρων οικονομικός φορέας ως προς τους τίτλους σπουδών, τα επαγγελματικά προσόντα ή την επαγγελματική εμπειρία, οι οποίοι πρέπει να εκτελέσουν τις εργασίες ή τις υπηρεσίες για τις οποίες απαιτούνται οι συγκεκριμένες ικανότητες, καθίστανται υποχρεωτικά και υπεργολάβοι, με συνέπεια τον αποκλεισμό του προσφέροντος εάν δεν δηλωθούν ως υπεργολάβοι στο ΕΕΣΣ, κατά τα οριζόμενα στο άρθρο 58 του ν. 4412/2016. Αντιθέτως, έχει την έννοια ότι εναπόκειται στην ευχέρεια του προσφέροντος να επιλέξει τη φύση του νομικού δεσμού που θα συνάψει με τον τρίτο που του δανείζει τέτοιες ικανότητες και ότι η φύση του δεσμού αυτού δεν είναι κρίσιμη για την παραδεκτή επίκληση τέτοιων ικανοτήτων, δεδομένου ότι η επί ποινή αποκλεισμού υποχρέωση δήλωσης των πληροφοριακών στοιχείων του άρθρου 58 δεν αφορά τους υπεργολάβους στις ικανότητες των οποίων ο προσφέρων στηρίζεται.

 12.	Επειδή, το δεύτερο νομικό ζήτημα που τίθεται εν προκειμένω, εν όψει του εκτεθέντος στη σκέψη 3 πραγματικού της υποθέσεως, έγκειται κατ’ ουσίαν στο εάν τα άρθρα 79, 346 παρ. 1 και 360 του ν. 4412/2016 έχουν την έννοια ότι προσφέρων οικονομικός φορέας δεν δικαιούται να προσβάλει ενώπιον της ΕΑΔΗΣΥ την απόφαση της αναθέτουσας αρχής, με την οποία γίνονται δεκτές προσφορές ανταγωνιστών του και ανακηρύσσεται προσωρινός ανάδοχος, προβάλλοντας ισχυρισμούς περί ανακρίβειας των δηλώσεων του ΕΕΕΣ που έχουν υποβάλει ως προς την πλήρωση απαιτούμενου κριτηρίου επιλογής, όταν γνωρίζει, από στοιχεία που δεν περιέχονται στο ΕΕΕΣ, ότι οι δηλώσεις αυτές, αν και τυπικά πλήρεις, δεν είναι ακριβείς. Όσον αφορά το δεύτερο νομικό αυτό ζήτημα, στο άρθρο 71 του ν. 4412/2016 ως ισχύει, το οποίο ενσωματώνει το άρθρο 56 παρ. 1 της οδηγίας 2014/24, ορίζεται ότι «Οι συμβάσεις ανατίθενται ... εφόσον η αναθέτουσα αρχή έχει επαληθεύσει, σύμφωνα με τα άρθρα 79 έως και 81, ότι πληρούνται όλες οι κατωτέρω προϋποθέσεις: α) η προσφορά συνάδει με τις απαιτήσεις, τις προϋποθέσεις και τα κριτήρια που προβλέπονται στην προκήρυξη ... β) η προσφορά προέρχεται από προσφέροντα ο οποίος δεν αποκλείεται από τη συμμετοχή δυνάμει των άρθρων 73 και 74 [λόγοι αποκλεισμού] και πληροί τα κριτήρια επιλογής σύμφωνα με τα άρθρα 75 έως 77.». Σύμφωνα με το άρθρο 79 «Ευρωπαϊκό Ενιαίο Έγγραφο Σύμβασης (άρθρο 59 της Οδηγίας 2014/24/ΕΕ): 1. Κατά την υποβολή αιτήσεων συμμετοχής ή κατά την υποβολή προσφορών στις διαδικασίες σύναψης δημόσιων συμβάσεων . οι αναθέτουσες αρχές δέχονται το Ευρωπαϊκό Ενιαίο Έγγραφο Σύμβασης (ΕΕΕΣ), το οποίο ισοδυναμεί με ενημερωμένη υπεύθυνη δήλωση, με τις συνέπειες του ν. 1599/1986 (Α` 75), ως προκαταρκτική απόδειξη προς αντικατάσταση των πιστοποιητικών που εκδίδουν δημόσιες αρχές ή τρίτα μέρη, επιβεβαιώνοντας ότι ο εν λόγω οικονομικός φορέας πληροί τις ακόλουθες προϋποθέσεις: α) δεν βρίσκεται σε μία από τις καταστάσεις των άρθρων 73, περί λόγων αποκλεισμού, και 74, περί αποκλεισμού οικονομικού φορέα από δημόσιες συμβάσεις ..., β) πληροί τα σχετικά κριτήρια επιλογής ... Το ΕΕΕΣ αποτελείται από επίσημη δήλωση του οικονομικού φορέα ότι ο σχετικός λόγος αποκλεισμού δεν ισχύει και/ή ότι πληρούται το σχετικό κριτήριο επιλογής και παρέχει τις κατάλληλες πληροφορίες, όπως απαιτείται από την αναθέτουσα αρχή. Το ΕΕΕΣ προσδιορίζει τη δημόσια αρχή ή το τρίτο μέρος που είναι υπεύθυνο για την έκδοση των σχετικών δικαιολογητικών και περιλαμβάνει επίσημη δήλωση ότι ο οικονομικός φορέας θα είναι σε θέση, εφόσον του ζητηθεί και χωρίς καθυστέρηση, να προσκομίσει τα εν λόγω δικαιολογητικά. ... Όταν η αναθέτουσα αρχή μπορεί να λάβει τα σχετικά δικαιολογητικά απευθείας με πρόσβαση σε βάση δεδομένων ….. το ΕΕΕΣ περιέχει επίσης τις πληροφορίες που απαιτούνται για τον συγκεκριμένο σκοπό, όπως την ηλεκτρονική διεύθυνση της βάσης δεδομένων, δεδομένα αναγνώρισης και, κατά περίπτωση, την απαραίτητη δήλωση συναίνεσης. ... 3. ... 5. Η αναθέτουσα αρχή μπορεί να ζητεί από προσφέροντες και υποψήφιους, σε οποιοδήποτε χρονικό σημείο κατά τη διάρκεια της διαδικασίας, να υποβάλουν όλα ή ορισμένα δικαιολογητικά, όταν αυτό απαιτείται για την ορθή διεξαγωγή της διαδικασίας. Πριν από την ανάθεση της σύμβασης, η αναθέτουσα αρχή ... απαιτεί από τον προσφέροντα, στον οποίο έχει αποφασίσει να αναθέσει τη σύμβαση να υποβάλει ενημερωμένα τα σχετικά δικαιολογητικά, σύμφωνα με το παρόν άρθρο, και, κατά περίπτωση, το άρθρο 80 περί αποδεικτικών μέσων. ... 6. . οι οικονομικοί φορείς δεν υποχρεούνται να υποβάλλουν δικαιολογητικά ή άλλα αποδεικτικά στοιχεία, στο μέτρο που η αναθέτουσα αρχή έχει τη δυνατότητα να λαμβάνει τα πιστοποιητικά ή τις συναφείς πληροφορίες απευθείας μέσω πρόσβασης σε εθνική βάση δεδομένων σε οποιοδήποτε κράτος μέλος της Ένωσης, η οποία διατίθεται δωρεάν, όπως εθνικό μητρώο συμβάσεων, εικονικό φάκελο επιχείρησης, ηλεκτρονικό σύστημα αποθήκευσης εγγράφων ή σύστημα προεπιλογής. ... 7. ...». Στο άρθρο 102 ορίζεται ότι «Συμπλήρωση-αποσαφήνιση πληροφοριών και δικαιολογητικών (Άρθρο 56 παρ. 3 της Οδηγίας 2014/24): Κατά τη διαδικασία αξιολόγησης των προσφορών …... οι αναθέτουσες αρχές …... ζητούν από τους προσφέροντες ., όταν οι πληροφορίες ή η τεκμηρίωση που πρέπει να υποβάλλονται είναι ή εμφανίζονται ελλιπείς ή λανθασμένες, συμπεριλαμβανομένων εκείνων στο ΕΕΕΣ ..., να υποβάλλουν, να συμπληρώνουν, να αποσαφηνίζουν ή να ολοκληρώνουν τις σχετικές πληροφορίες ή τεκμηρίωση, εντός προθεσμίας .». Περαιτέρω, σύμφωνα με το άρθρο 103 «Πρόσκληση για υποβολή δικαιολογητικών: ... 1. Μετά από την αξιολόγηση των προσφορών, η αναθέτουσα αρχή ειδοποιεί εγγράφως τον προσφέροντα, στον οποίο πρόκειται να γίνει η κατακύρωση («προσωρινό ανάδοχο»), να υποβάλει …………. τα αποδεικτικά έγγραφα …. όλων των δικαιολογητικών του άρθρου 80, όπως καθορίζονται ειδικότερα στα έγγραφα της σύμβασης, ως αποδεικτικά στοιχεία για τη μη συνδρομή των λόγων αποκλεισμού των άρθρων 73, περί λόγων αποκλεισμού, και 74, περί αποκλεισμού οικονομικού φορέα από δημόσιες συμβάσεις... καθώς και για την πλήρωση των κριτηρίων ποιοτικής επιλογής των άρθρων 75 και 78. 2. ... 3. Αν, κατά τον έλεγχο των παραπάνω δικαιολογητικών, διαπιστωθεί ότι τα στοιχεία που δηλώθηκαν, σύμφωνα με το άρθρο 79 είναι εκ προθέσεως απατηλά ή ότι έχουν υποβληθεί πλαστά αποδεικτικά στοιχεία, απορρίπτεται η προσφορά του προσωρινού αναδόχου και καταπίπτει υπέρ της αναθέτουσας αρχής η εγγύηση συμμετοχής …... και η κατακύρωση γίνεται στον προσφέροντα που υπέβαλε την αμέσως επόμενη πλέον συμφέρουσα από οικονομική άποψη προσφορά ... χωρίς να λαμβάνεται υπόψη η προσφορά του προσφέροντος που απορρίφθηκε. Αν κανένας από τους προσφέροντες δεν υπέβαλε αληθή ή ακριβή δήλωση η διαδικασία ανάθεσης ματαιώνεται. 4. . 5. Αν από τα παραπάνω δικαιολογητικά που προσκομίσθηκαν νομίμως και εμπροθέσμως, δεν αποδεικνύεται η μη συνδρομή των λόγων αποκλεισμού ….. ή η πλήρωση μιας ή περισσοτέρων από τις απαιτήσεις των κριτηρίων επιλογής ., απορρίπτεται η προσφορά του προσωρινού αναδόχου και ….. η κατακύρωση γίνεται στον προσφέροντα που υπέβαλε την αμέσως επόμενη πλέον συμφέρουσα από οικονομική άποψη προσφορά ….. χωρίς να λαμβάνεται υπόψη η προσφορά του προσφέροντος που απορρίφθηκε. Αν κανένας από τους προσφέροντες δεν αποδείξει ότι: α) δεν βρίσκεται σε μία από τις καταστάσεις των άρθρων 73 και 74 και β) πληροί τα σχετικά κριτήρια επιλογής ... η διαδικασία ματαιώνεται. ... 6. ... 7. Όσοι δεν έχουν αποκλειστεί οριστικά λαμβάνουν γνώση των παραπάνω δικαιολογητικών που κατατέθηκαν.». Στο δε άρθρο 104 ορίζεται ότι «Χρόνος συνδρομής όρων συμμετοχής-Οψιγενείς μεταβολές: 1. Το δικαίωμα συμμετοχής, καθώς και οι όροι και προϋποθέσεις συμμετοχής, όπως ορίστηκαν στα έγγραφα της σύμβασης, κρίνονται: α) κατά την υποβολή της αίτησης εκδήλωσης ενδιαφέροντος ή της προσφοράς, με την υποβολή του ΕΕΕΣ, β) κατά την υποβολή των δικαιολογητικών του άρθρου 80 και γ) κατά την εξέταση της υπεύθυνης δήλωσης, σύμφωνα με όσα ορίζονται στην περ. γ` της παρ. 3 του άρθρου 105, περί κατακύρωσης και σύναψης σύμβασης. 2. ...». Εξ άλλου, στο άρθρο 73 παρ. 6, το οποίο προβλέπει τους λόγους υποχρεωτικού αποκλεισμού (παρ. 1 και 2) και προαιρετικού αποκλεισμού (παρ. 4), ορίζεται ότι, σε οποιοδήποτε χρονικό σημείο κατά τη διάρκεια της διαδικασίας ανάθεσης, οι αναθέτουσες αρχές αποκλείουν ή μπορούν να αποκλείουν έναν οικονομικό φορέα, όταν αποδεικνύεται ότι αυτός βρίσκεται λόγω πράξεων ή παραλείψεων αυτού είτε πριν είτε κατά τη διαδικασία, σε μία από τις καταστάσεις περί υποχρεωτικού και προαιρετικού, αντίστοιχα, αποκλεισμού, μεταξύ δε των καταστάσεων αυτών είναι η ρυθμιζόμενη στην περ. ζ` της παρ. 4 του ανωτέρω άρθρου, όπου οικονομικός φορέας «έχει κριθεί ένοχος εκ προθέσεως σοβαρών απατηλών δηλώσεων, κατά την παροχή των πληροφοριών που απαιτούνται για την εξακρίβωση της απουσίας των λόγων αποκλεισμού ή την πλήρωση των κριτηρίων επιλογής, έχει αποκρύψει τις πληροφορίες αυτές ή δεν είναι σε θέση να προσκομίσει τα δικαιολογητικά που απαιτούνται». Τέλος, από τον συνδυασμό των άρθρων 98 του ν. 4412/2016 και 13 παρ. 3 περ. β.1-4 της κοινής απόφασης των Υπουργών Οικονομικών, Υποδομών και Μεταφορών και Επικρατείας 166278/ 25.6.2021 (Β` 2813/30.6.2021) που διέπουν τη διαδικασία διεξαγωγής των διαγωνισμών για την ανάθεση δημοσίων συμβάσεων έργων μέσω του Εθνικού Συστήματος Ηλεκτρονικών Δημοσίων Συμβάσεων (ΕΣΗΔΗΣ), προκύπτει ότι στους διαγωνιζόμενους χορηγείται δικαίωμα ηλεκτρονικής πρόσβασης στα δικαιολογητικά συμμετοχής των λοιπών προσφερόντων οικονομικών φορέων μετά την έκδοση της απόφασης της αναθέτουσας αρχής, με την οποία ολοκληρώνεται, κατόπιν εγκρίσεως του πρακτικού της Επιτροπής Διαγωνισμού, το οικείο στάδιο του διαγωνισμού.

 13.	Επειδή, εξ άλλου, η οδηγία 89/665/ΕΟΚ (L 395), όπως τροποποιηθείσα ισχύει, ορίζει στο άρθρο 1 παρ. 1 τέταρτο εδάφιο ότι τα κράτη μέλη πρέπει να λαμβάνουν τα αναγκαία μέτρα ώστε, όσον αφορά, μεταξύ άλλων, τις συμβάσεις που εμπίπτουν στο πεδίο εφαρμογής της οδηγίας 2014/24, οι αποφάσεις που λαμβάνουν οι αναθέτουσες αρχές να υπόκεινται στην άσκηση αποτελεσματικών και, ιδίως, όσο το δυνατόν ταχύτερων αναθεωρήσεων, υπό τις προϋποθέσεις που θέτουν τα άρθρα 2 έως 2στ της οδηγίας 89/665, λόγω του ότι οι αποφάσεις αυτές παραβιάζουν την ενωσιακή νομοθεσία περί διαδικασιών σύναψης δημοσίων συμβάσεων ή τους εθνικούς κανόνες μεταφοράς της εν λόγω νομοθεσίας. Περαιτέρω, κατά το άρθρο 1 παρ. 3 της οδηγίας, τα κράτη μέλη μεριμνούν ώστε οι διαδικασίες προσφυγής είναι διαθέσιμες, σύμφωνα με τους κανόνες που είναι δυνατόν να θεσπίζουν τα κράτη μέλη, τουλάχιστον σε οιοδήποτε πρόσωπο έχει ή είχε συμφέρον να του ανατεθεί συγκεκριμένη σύμβαση και το οποίο υπέστη ή ενδέχεται να υποστεί ζημία από εικαζόμενη παράβαση. Σύμφωνα δε με το άρθρο 2 παρ. 1 στοιχ. β`, τα κράτη μέλη μεριμνούν ώστε τα μέτρα που λαμβάνονται όσον αφορά τις διαδικασίες προσφυγής να προβλέπουν τις αναγκαίες εξουσίες προκειμένου να ακυρώσουν ή να διασφαλίσουν την ακύρωση των παράνομων αποφάσεων. Αντιστοίχως, στο άρθρο 346 παρ. 1 του ν. 4412/2016 προβλέπεται δικαίωμα προσφυγής στην ΕΑΔΗΣΥ κάθε ενδιαφερόμενου ο οποίος έχει ή είχε συμφέρον να του ανατεθεί σύμβαση και έχει υποστεί ή ενδέχεται να υποστεί ζημία από εκτελεστή πράξη ή παράλειψη της αναθέτουσας αρχής κατά παράβαση της ευρωπαϊκής ή εσωτερικής νομοθεσίας. Ως έχει κριθεί καθ’ ερμηνεία των ανωτέρω διατάξεων της οδηγίας, η απόφαση αναθέτουσας αρχής να γίνει δεκτός προσφέρων σε διαδικασία διαγωνισμού συνιστά πράξη κατά της οποίας μπορεί, δυνάμει των άρθρων 1 παρ. 1 και 2 παρ. 1 στοιχ. β`, να ασκηθεί αυτοτελής ένδικη προσφυγή (ΔΕΕ αποφάσεις της 14ης Φεβρουαρίου 2019, C-54/18, ……….., σκ. 37, της 5ης Απριλίου 2017, C-391/15, ……….., σκ. 26-29 και 34). Η διάταξη δε της παρ. 3 του άρθρου 1 έχει εφαρμογή, μεταξύ άλλων, στην περίπτωση κάθε προσφέροντος ο οποίος θεωρεί ότι μια απόφαση με την οποία γίνεται δεκτή η συμμετοχή ανταγωνιστή σε διαδικασία σύναψης δημόσιας σύμβασης είναι παράνομη και ενέχει κίνδυνο να του προκαλέσει ζημία, δεδομένου ότι ο κίνδυνος αυτός αρκεί για τη θεμελίωση άμεσου εννόμου συμφέροντος προς άσκηση προσφυγής κατά της εν λόγω απόφασης, ανεξαρτήτως της ζημίας που μπορεί επιπλέον να απορρεύσει από την ανάθεση της σύμβασης σε άλλον υποψήφιο (προαναφερθείσα απόφαση ΔΕΕ C-54/18, ………….., σκ. 36). Εξ άλλου, το άρθρο 1 της οδηγίας αποσκοπεί στην προστασία των οικονομικών φορέων από αυθαίρετες εκτιμήσεις της αναθέτουσας αρχής εξασφαλίζοντας την ύπαρξη μέσων προσφυγής που διασφαλίζουν την αποτελεσματική εφαρμογή των κανόνων της Ένωσης στον τομέα της σύναψης δημοσίων συμβάσεων, ιδίως σε στάδιο κατά το οποίο οι παραβάσεις μπορούν ακόμη να διορθωθούν (ΔΕΕ αποφάσεις της 17ης Νοεμβρίου 2022, C-54/21……….., σκ. 100, της 7ης Σεπτεμβρίου 2021, C-927/19, ………….., σκ. 127 και 128, προαναφερθείσα απόφαση ΔΕΕ C-391/15, …………………, σκ. 30). Ο ανωτέρω σκοπός της αποτελεσματικής και ταχείας δικαστικής προστασίας δεν επιτρέπει στα κράτη μέλη να εξαρτούν την άσκηση της προσφυγής από το αν η οικεία διαδικασία σύναψης δημόσιας σύμβασης έχει προχωρήσει τυπικώς σε συγκεκριμένο στάδιο (ΔΕΕ αποφάσεις της 24ης Μαρτίου 2021, C-771/19, ………….., σκ. 36, της 11ης Ιανουαρίου 2005, C-26/03, …………, σκ. 38, προαναφερθείσα απόφαση ΔΕΕ C-391/15, ………………., σκ. 31), εθνική δε ρύθμιση που θα απαιτούσε, σε κάθε περίπτωση, από τον προσφέροντα να αναμείνει την απόφαση περί ανάθεσης της επίμαχης σύμβασης πριν αποκτήσει τη δυνατότητα άσκησης προσφυγής κατά της απόφασης περί αποδοχής άλλου προσφέροντος, θα αντέβαινε στις διατάξεις της οδηγίας (πρβλ. αποφάσεις ΔΕΕ C-771/19, ….., σκ. 37, C-391/15, ……………, σκ. 34).

 14.	Επειδή, από τις διατάξεις που παρατίθενται στη σκέψη 12, συνάγεται ότι για τη συμμετοχή σε διαδικασία σύναψης δημόσιας σύμβασης, που διέπεται από το ενωσιακό δίκαιο ή/και το εθνικό δίκαιο ενσωμάτωσής του, οι οικονομικοί φορείς πρέπει να πληρούν τα κριτήρια ποιοτικής επιλογής που καθορίζονται στα έγγραφα της διαδικασίας σύναψης της σύμβασης και συνίστανται στη μη συνδρομή των λόγων αποκλεισμού και στην πλήρωση των κριτηρίων επιλογής (ήτοι καταλληλότητας, χρηματοοικονομικής ικανότητας και τεχνικής και επαγγελματικής ικανότητας). Τα κριτήρια αυτά παρέχουν στην αναθέτουσα αρχή τη δυνατότητα να δεχθεί την υποβολή προσφορών μόνον από οικονομικούς φορείς των οποίων η ακεραιότητα, η αξιοπιστία και ικανότητα παρέχουν τα εχέγγυα ότι θα είναι σε θέση να εκτελέσουν την επίμαχη σύμβαση (πρβλ. ΔΕΕ απόφαση της 8ης Ιουλίου 2021, C295/20, ………, σκ. 62). Η πλήρωση των κριτηρίων ποιοτικής επιλογής πρέπει να συντρέχει, σωρευτικώς, σε τρία χρονικά σημεία, ήτοι κατά τον χρόνο υποβολής της προσφοράς, κατά τον χρόνο ανακήρυξης του προσωρινού αναδόχου και κατά τον χρόνο κατακύρωσης στον οριστικό ανάδοχο, στα χρονικά δε αυτά σημεία γίνεται ο σχετικός έλεγχος από την αναθέτουσα αρχή (βλ. ΣτΕ Ολομ. 2325/2023, σκ. 11). Στις διαγωνιστικές διαδικασίες που διεξάγονται με το σύστημα της προκαταρκτικής απόδειξης του άρθρου 79, ο ανωτέρω έλεγχος κατά το πρώτο χρονικό σημείο της υποβολής της προσφοράς γίνεται, κατ` αρχήν, μέσω του ΕΕΕΣ (άρθρο 104 παρ. 1 περ. α`), στο οποίο οι οικονομικοί φορείς δηλώνουν ότι δεν ισχύουν οι λόγοι αποκλεισμού και ότι πληρούνται τα κριτήρια επιλογής και παρέχουν τις κατάλληλες πληροφορίες όπως απαιτείται, δεσμεύονται δε ότι, εφ` όσον τους ζητηθεί, θα είναι σε θέση να προσκομίσουν τα σχετικά δικαιολογητικά. Συνεπώς, στο στάδιο αυτό οι οικονομικοί φορείς δεν υποχρεούνται, κατά τον γενικό κανόνα, να αποδείξουν την πλήρωση των κριτηρίων ποιοτικής επιλογής βάσει δικαιολογητικών, η δε αναθέτουσα αρχή νομίμως ελέγχει το παραδεκτό των προσφορών μόνο βάσει των δηλώσεων και των πληροφοριών που περιέχονται στο ΕΕΕΣ, υποχρεούμενη να ελέγξει την πλήρωση των κριτηρίων βάσει αποδεικτικών μέσων μόνο για τον οικονομικό φορέα στον οποίο προτίθεται να αναθέσει τη σύμβαση. Ωστόσο, ο σκοπός του συστήματος προκαταρκτικής απόδειξης μέσω του ΕΕΕΣ, που είναι να παράσχει στην αναθέτουσα αρχή μια ακριβή και αληθή εικόνα της κατάστασης κάθε οικονομικού φορέα που υποβάλλει προσφορά χωρίς το διοικητικό φόρτο που συνεπάγεται για τις αναθέτουσες αρχές και τους οικονομικούς φορείς η προσκόμιση πιστοποιητικών, πρέπει να συμβιβάζεται με τον σκοπό της προώθησης υγιούς και αποτελεσματικού ανταγωνισμού και των αρχών της ίσης μεταχείρισης και της διαφάνειας (πρβλ. ΔΕΕ απόφαση της 10ης Νοεμβρίου 2022, C-631/21, ……….. ……….., σκ. 57, προτάσεις γενικού εισαγγελέα στην εκκρεμή υπόθεση C-652/22, ………………., σημείο 78), ο οποίος δεν επιτρέπει τη συμμετοχή και παραμονή στη διαγωνιστική διαδικασία οικονομικών φορέων όταν αποδεικνύεται ότι αυτοί δεν πληρούν τα κριτήρια ποιοτικής επιλογής που απαιτούνται από τα έγγραφα της σύμβασης. Προς τον σκοπό άλλωστε αυτό, οι προπαρατεθείσες διατάξεις της οδηγίας (και της οικείας εθνικής νομοθεσίας, άρθρα 102 και 79 παρ. 5) παρέχουν τις αναγκαίες εξουσίες στην αναθέτουσα αρχή να διερευνά την ύπαρξη εσφαλμένων/ανακριβών δηλώσεων στο ΕΕΕΣ και να απορρίπτει, ήδη κατά το στάδιο αυτό, οικονομικό φορέα όταν αποδεικνύεται από στοιχεία που διαθέτει είτε η συνδρομή λόγου αποκλεισμού (μεταξύ των οποίων και η παροχή ψευδών δηλώσεων στο ΕΕΕΣ ως προς την πλήρωση κριτηρίου επιλογής κατ` άρθρο 73 παρ. 4 περ. ζ` του ν. 4412/2016) ή/και η μη πλήρωση απαιτούμενου κριτηρίου επιλογής, παρά τα αντιθέτως δηλούμενα στο ΕΕΕΣ, όπως ρητώς άλλωστε προβλέπεται στο άρθρο 73 παρ. 6 στην περίπτωση των λόγων αποκλεισμού, ισχύει δε mutatis mutandis και στην περίπτωση των κριτηρίων επιλογής που αποτελούν ομοίως προϋποθέσεις συμμετοχής στον διαγωνισμό και πρέπει να συντρέχουν και κατά τον χρόνο υποβολής της προσφοράς. Αντιστοίχως δε και οι προσφέροντες οικονομικοί φορείς μπορούν να προσβάλουν ενώπιον της ΕΑΔΗΣΥ την απόφαση της αναθέτουσας αρχής με την οποία γίνονται δεκτές προσφορές ανταγωνιστών τους βάσει των δηλούμενων στο ΕΕΕΣ και κηρύσσεται προσωρινός ανάδοχος, προβάλλοντας με ειδικούς και ορισμένους ισχυρισμούς παρανομία της εν λόγω απόφασης, κατά την έννοια του άρθρου 346 παρ. 1 του ν. 4412/2016, η οποία συνίσταται στην αποδοχή προσφοράς που δεν πληροί απαιτούμενο κριτήριο επιλογής παρά τα περί του αντιθέτου (ανακριβώς) δηλούμενα στο ΕΕΕΣ, εφ` όσον όμως επικαλούνται και προσκομίζουν -φέροντες το οικείο βάρος απόδειξης- στοιχεία ικανά να τεκμηριώσουν το επικαλούμενο σφάλμα ή την ανακρίβεια των δηλώσεων και, εντεύθεν, τη μη πλήρωση του απαιτούμενου κριτηρίου, και υπό την προϋπόθεση ότι διαθέτουν έννομο προς τούτο συμφέρον, δηλαδή έχουν ή είχαν έννομο συμφέρον να τους ανατεθεί η σύμβαση και υπέστησαν ή ενδέχεται να υποστούν, εν όψει των συγκεκριμένων περιστάσεων, ζημία από την εικαζόμενη ως παράνομη απόφαση της αναθέτουσας αρχής περί αποδοχής προσφοράς ανταγωνιστών τους.

 15.	Επειδή, κατόπιν των ανωτέρω, στο δεύτερο νομικό ζήτημα πρέπει να δοθεί η ακόλουθη απάντηση: Τα άρθρα 79 και 346 παρ. 1 του ν. 4412/2016 έχουν την έννοια ότι προσφέρων οικονομικός φορέας μπορεί, κατ` αρχήν, να προσβάλει ενώπιον της ΕΑΔΗΣΥ την απόφαση της αναθέτουσας αρχής, με την οποία γίνονται δεκτές προσφορές ανταγωνιστών του βάσει των δηλώσεων των ΕΕΕΣ και ανακηρύσσεται προσωρινός ανάδοχος, προβάλλοντας ισχυρισμούς περί ανακρίβειας των δηλώσεων του ΕΕΕΣ ανταγωνιστών του σχετικά με την πλήρωση απαιτούμενου κριτηρίου επιλογής, εφ` όσον όμως επικαλείται και προσκομίζει στοιχεία ικανά να τεκμηριώσουν το σφάλμα/ανακρίβεια της δήλωσης και την, εντεύθεν, μη πλήρωση του οικείου κριτηρίου, και υπό την προϋπόθεση ότι ο προσφεύγων οικονομικός φορέας διαθέτει έννομο προς τούτο συμφέρον, δηλαδή υπέστη ή ενδέχεται να υποστεί, εν όψει των συγκεκριμένων περιστάσεων, ζημία από την εικαζόμενη ως παράνομη απόφαση της αναθέτουσας αρχής περί αποδοχής προσφοράς των ανταγωνιστών κατά των οποίων στρέφεται.

 16.	Επειδή, όσον αφορά το τρίτο προς επίλυση νομικό ζήτημα, με τις διατάξεις των άρθρων 345 επ. του Βιβλίου IV «Έννομη προστασία» του ν. 4412/2016, αναμορφώθηκε το σύστημα παροχής έννομης προστασίας κατά το στάδιο που προηγείται της ανάθεσης των δημοσίων συμβάσεων. Προβλέφθηκε, συγκεκριμένα, η σύσταση ανεξάρτητης αρχής (ήδη ΕΑΔΗΣΥ) αποκλειστικά αρμόδιας για την άσκηση διοικητικού ελέγχου επί των πράξεων που εκδίδουν οι αναθέτουσες αρχές κατά το προσυμβατικό στάδιο κατόπιν άσκησης εκ μέρους των διαγωνιζομένων προδικαστικής προσφυγής με ενδικοφανή χαρακτήρα, κατά την εξέταση δε της προδικαστικής αυτής προσφυγής η ΕΑΔΗΣΥ υποχρεούται να αποφαίνεται αιτιολογημένα επί του παραδεκτού και βασίμου των προβαλλόμενων από τα μέρη ισχυρισμών, νομικών και ουσιαστικών. Η εν λόγω προσφυγή αποτελεί διαδικαστική προϋπόθεση για την περαιτέρω άσκηση του ενδίκου βοηθήματος της αιτήσεως ακυρώσεως και αναστολής, με το οποίο δεν μπορούν να προβληθούν το πρώτον ενώπιον του δικαστηρίου πραγματικά περιστατικά και ουσιαστικοί ισχυρισμοί που δεν είχαν προβληθεί ενώπιον της Αρχής, εξαιρουμένων των αιτιάσεων που αφορούν αποκλειστικά στην αιτιολογία της απόφασής της και την ενώπιόν της διαδικασία (βλ. ΣτΕ 232/2024, σκ. 13, 1339/2023, σκ. 16 κ.ά.). Το ανωτέρω σύστημα οργανώθηκε από τον νομοθέτη (βλ. την οικεία αιτιολογική έκθεση) προκειμένου να επιτυγχάνεται η ταχεία επίλυση των σχετικών διαφορών ώστε να μην παρακωλύεται κατά τρόπο υπερβαίνοντα το αναγκαίο μέτρο η πρόοδος των διαδικασιών ανάθεσης, σύμφωνα άλλωστε και με τις επιταγές των δικονομικών οδηγιών. Έχει δε κριθεί στο πλαίσιο του δικονομικού αυτού συστήματος ότι σε περίπτωση σιωπηρής απόρριψης προδικαστικής προσφυγής εκ μέρους της ΕΑΔΗΣΥ, το δικαστήριο που επιλαμβάνεται ενδίκου βοηθήματος κατά της σιωπηρής απόρριψης δεν μπορεί πρωτογενώς να αποφανθεί επί της προσφυγής, ακόμη κι αν πρόκειται για αμιγώς νομικά ζητήματα, αλλά είναι υποχρεωμένο να ακυρώσει τη σιωπηρή απόρριψη και να αναπέμψει την υπόθεση στην ΕΑΔΗΣΥ προκειμένου να ασκήσει την εκ του νόμου αρμοδιότητά της, να αποφανθεί δηλαδή επί της προσφυγής με αιτιολογημένη απόφαση (βλ. ΣτΕ 194/2022 7μ., βλ. contra ΕΑ 293/2021 και 444/2022 7μ. παραπεμπτική στην Ολομέλεια). Ωστόσο, σε αντίθεση με την ανωτέρω περίπτωση, όταν η ΕΑΔΗΣΥ, στο πλαίσιο εξέτασης προσφυγής, απορρίπτει συγκεκριμένο λόγο ως απαράδεκτο, έχει, κατ` αρχήν, ασκήσει την εκ του νόμου αρμοδιότητά για αιτιολογημένη απόφανση. Συνεπώς, δεν κωλύεται το επιλαμβανόμενο της σχετικής διαφοράς δικαστήριο, εάν κρίνει ότι μη νομίμως ο λόγος προσφυγής απερρίφθη από την ΕΑΔΗΣΥ ως απαράδεκτος, να προβεί πρωτογενώς στην κατ` ουσία εξέτασή του, εφ` όσον όμως ο λόγος αυτός δεν σχετίζεται με ζήτημα τεχνικό ή μη εκκαθαρισμένο κατά το πραγματικό μέρος του, όπως άλλωστε παγίως γινόταν δεκτό και υπό το κράτος των προηγούμενων δικονομικών συστημάτων για την επίλυση διαφορών του προσυμβατικού σταδίου (ν. 2522/1997 και 3886/2010), χάριν της αποτελεσματικότητας και ταχύτητας της έννομης προστασίας.

 17.	Επειδή, κατόπιν τούτων, στο τρίτο νομικό ζήτημα πρέπει να δοθεί η απάντηση ότι τα άρθρα 345 επ. του Βιβλίου IV του ν. 4412/2016 (και ειδικότερα άρθρα 346 παρ. 1, 360, 367 παρ. 1 και 372), ερμηνευόμενα σε συνδυασμό με το άρθρο 1 παρ. 1 της οδηγίας 89/665/ ΕΟΚ, έχουν την έννοια ότι δεν κωλύεται το δικαστήριο, όταν κρίνει ότι λόγος προσφυγής μη νομίμως απερρίφθη ως απαράδεκτος από την ΕΑΔΗΣΥ, να προβεί πρωτογενώς στην κατ` ουσίαν εξέτασή του, εφ` όσον όμως ο λόγος αυτός δεν σχετίζεται με τεχνικό ή μη εκκαθαρισμένο κατά το πραγματικό του μέρος ζήτημα.

 18.	Επειδή, μετά την επίλυση των νομικών ζητημάτων, το Δικαστήριο, κατ` εφαρμογή της ευχέρειας που διαθέτει δυνάμει του άρθρου 1 παρ. 1 του ν. 3900/2010, κρατεί την υπόθεση και δικάζει την κρινόμενη αίτηση στην ουσία της.

 19.	Επειδή, παραδεκτώς παρεμβαίνει προς απόρριψη της κρινομένης αιτήσεως η δεύτερη παρεμβαίνουσα («…………..»), η οποία έχει ανακηρυχθεί προσωρινή ανάδοχος. Αντιθέτως, πρέπει να απορριφθεί ως απαράδεκτη η παρέμβαση της πρώτης παρεμβαίνουσας («……………..»), η οποία δεν νομιμοποιήθηκε με κάποιον από τους προβλεπόμενους στο άρθρο 27 του π.δ. 18/1989 τρόπους.

 20.	Επειδή, σύμφωνα με όσα εκτέθηκαν κατά την επίλυση του πρώτου νομικού ζητήματος, ο πρώτος λόγος προσφυγής, με τον οποίο η αιτούσα είχε προβάλει ότι η προσωρινή ανάδοχος έπρεπε να απορριφθεί διότι δεν είχε δηλώσει ως υπεργολάβο τον τρίτο, στις ικανότητες του οποίου δήλωσε ότι στηρίζεται για την πλήρωση του κριτηρίου της επαγγελματικής ικανότητας (δανεισμός ΜΕΚ Β` βαθμίδας στα Η/Μ), παρά το γεγονός ότι ο τελευταίος καθίστατο «υποχρεωτικά» υπεργολάβος αφού έπρεπε να εκτελέσει τις εργασίες που σχετίζονται με το ανωτέρω κριτήριο που αφορά επαγγελματικό προσόν και σχετική επαγγελματική πείρα, ορθώς απερρίφθη με την προσβαλλόμενη απόφαση της ΕΑΔΗΣΥ, καθ` όσον ερείδεται το μεν σε εσφαλμένη ερμηνεία των διατάξεων του άρθρου 78 παρ. 1 εδ. β` του ν. 4412/2016, το δε στην εσφαλμένη νομική εκδοχή ότι η επί ποινή αποκλεισμού υποχρέωση δήλωσης στο ΕΕΕΣ των πληροφοριών του άρθρου 58 του ν. 4412/2016 αφορούν και τους υπεργολάβους στις ικανότητες των οποίων στηρίζεται ο οικονομικός φορέας. Συνεπώς, η κρινόμενη αίτηση καθ` ο μέρος βάλλει κατά της αποδοχής της προσφοράς της προσωρινής αναδόχου ένωσης πρέπει να απορριφθεί.

 21.	Επειδή, με τον δεύτερο λόγο της προδικαστικής προσφυγής η αιτούσα υποστήριξε ότι η απόφαση της αναθέτουσας αρχής περί αποδοχής της προσφοράς της δεύτερης μειοδότριας είναι παράνομη, διότι η δήλωση στο ΕΕΕΣ της εταιρείας αυτής, ότι πληροί το κριτήριο επαγγελματικής ικανότητας του άρθρου 22Δ της διακήρυξης, ήτοι να διαθέτει δύο ΜΕΚ (ένα Δ` και ένα Β` βαθμίδας) στα Η/Μ έργα, ήταν ανακριβής, όπως τούτο αποδεικνυόταν, κατά την αιτούσα, από το δημοσίως προσβάσιμο ηλεκτρονικό μητρώο του υπουργείου όπου περιέχονται οι πληροφορίες στελέχωσης της εταιρείας σύμφωνα με τις οποίες αυτή διαθέτει μόνο ένα ΜΕΚ Δ` βαθμίδας σε Η/Μ. Ο λόγος αυτός, σύμφωνα με τα ανωτέρω εκτεθέντα κατά την επίλυση του δεύτερου νομικού ζητήματος, δεν ήταν απαράδεκτος, αφού η αιτούσα προέβαλε ειδικό ισχυρισμό με επίκληση συγκεκριμένων στοιχείων σχετικά με την ανακρίβεια της δήλωσης στο ΕΕΕΣ ανταγωνιστή της ως προς την πλήρωση απαιτούμενου κριτηρίου επαγγελματικής ικανότητας, και την, εντεύθεν, παρανομία της εκτελεστής απόφασης της αναθέτουσας αρχής που έκρινε την προσφορά του παραδεκτή κατά το στάδιο αυτό. Περαιτέρω, η αιτούσα έχει υποβάλει παραδεκτή προσφορά (τρίτη σε σειρά μειοδοσίας), συνεπώς αποτελεί, κατά την έννοια του άρθρου 346 παρ. 1 του ν. 4412/2016, οικονομικό φορέα που «έχει» έννομο συμφέρον να του ανατεθεί η επίμαχη σύμβαση, της οποίας το αποτέλεσμα δεν έχει ακόμη κατακυρωθεί με οριστική (δηλαδή μη δυνάμενη να αμφισβητηθεί) απόφαση. Η εν λόγω δε απόφαση της αναθέτουσας αρχής, με την οποία κρίνεται παραδεκτή προσφορά ανταγωνιστή της που έχει καταταγεί σε καλύτερη θέση μειοδοσίας, κατ’ αρχήν ενέχει κίνδυνο να προκαλέσει στην αιτούσα βλάβη και πρέπει να έχει, κατ’ αυτής, διαθέσιμη διαδικασία προσφυγής ώστε να προβάλει την ανωτέρω εικαζόμενη παράβαση και να επιδιώξει να τον θέσει εκτός διαγωνισμού ήδη στο στάδιο αυτό, χωρίς να απαιτείται να αναμείνει το στάδιο της οριστικής κατακύρωσης της σύμβασης. Εξ άλλου, η κατά τα εκτεθέντα στην προηγούμενη σκέψη απόρριψη της κρινομένης αιτήσεως καθ` ο μέρος βάλλει κατά του παραδεκτού της προσφοράς της πρώτης μειοδότριας (προσωρινής αναδόχου), δεν αποστερεί την αιτούσα του εννόμου συμφέροντός της να αμφισβητήσει το παραδεκτό της προσφοράς της δεύτερης μειοδότριας, η παραμονή της οποίας στον διαγωνισμό εξακολουθεί να είναι εν δυνάμει βλαπτική για την αιτούσα εν όσω η κατακύρωση δεν έχει καταστεί ακόμη οριστική. Πράγματι, σε περίπτωση που η προσωρινή ανάδοχος αποτύχει να προσκομίσει τα δικαιολογητικά κατακύρωσης ή/και να αποδείξει την πλήρωση των προϋποθέσεων συμμετοχής σε όλα τα κρίσιμα χρονικά σημεία (κατ` άρθρ. 103 παρ. 3-5), θα κληθεί ως προσωρινή ανάδοχος (χωρίς την έκδοση άλλης εκτελεστής πράξης) η δεύτερη μειοδότρια αντί της αιτούσας. Αλλά και εάν ακόμη το αποτέλεσμα του διαγωνισμού κατακυρωθεί τελικώς στην πρώτη μειοδότρια, η αιτούσα έχει τη δυνατότητα να προσβάλει την απόφαση αυτή, σύμφωνα με το άρθρο 103 παρ. 7, και για άλλους λόγους. Συνεπώς, υπό τις εκτεθείσες συγκεκριμένες περιστάσεις του διαγωνισμού, η αιτούσα έχει, στο παρόν στάδιο, έννομο συμφέρον να θέσει εκτός της διαγωνιστικής διαδικασίας τον δεύτερο μειοδότη. Εν όψει των ανωτέρω, ο λόγος προσφυγής που προέβαλε η αιτούσα κατά της δεύτερης μειοδότριας ήταν παραδεκτός και έπρεπε να εξετασθεί στην ουσία του. Δεδομένου δε ότι με τον λόγο αυτό τίθεται νομικό ζήτημα, ερειδόμενο επί πραγματικού που δεν αμφισβητείται από τα διάδικα μέρη, το Δικαστήριο κρίνει ότι μπορεί να προβεί πρωτογενώς, σύμφωνα με τα προεκτεθέντα κατά την επίλυση του τρίτου νομικού ζητήματος, στην εξέτασή του κατ` ουσίαν.

 22.	Επειδή, ως προς το κριτήριο της τεχνικής και επαγγελματικής ικανότητας η διακήρυξη προβλέπει στο άρθρο 22.Δ τα εξής: «Σύμφωνα με το άρθρο 118 παρ. 25 Ν.4472/2017, ΦΕΚ Α 74/19.5.2017, ορίζεται ότι με την έκδοση του προεδρικού διατάγματος της παραγράφου 20 καταργούνται τα άρθρα 80 έως 110 του ν. 3669/2008 που διατηρήθηκαν σε ισχύ. Στο ΦΕΚ 112/03.07.2019 δημοσιεύτηκε το Π.Δ. 71/2019 περί «Μητρώα συντελεστών παραγωγής δημόσιων και ιδιωτικών έργων, μελετών και λοιπών συναφών επιστημονικών υπηρεσιών (ΜΗ.ΤΕ)» με ισχύ από την δημοσίευσή τους και λαμβανομένων υπόψη και των αναφερόμενων στο άρθρο 188 του Ν.4635/2019. Επισημαίνεται ότι λόγω των οριζόμενων στις μεταβατικές διατάξεις (άρθρο 65 παρ. 6) του Π.Δ. 71/2019, στο διαγωνισμό γίνονται δεκτοί και συμμετέχοντες οικονομικοί φορείς εγγεγραμμένοι στο ΜΕΕΠ εφόσον πληρούν τις προϋποθέσεις των παραγραφών 8 και 6 στην κατηγορία «Οικοδομικών Έργων» και «Ηλεκτρομηχανολογικών έργων» αντίστοιχα, του άρθρου 100 του Ν. 3669/2008. Όσον αφορά στην τεχνική και επαγγελματική ικανότητα για την κατάταξη εργοληπτικής επιχείρησης στις αιτούμενες κατηγορίες έργων και τάξεις του ΜΗ.Ε.Ε.Δ.Ε., απαιτείται εκτός από την τήρηση των ελάχιστων απαιτήσεων του άρθρου 51, η πλήρωση και των ακόλουθων απαιτήσεων που αφορούν την τεχνική και επαγγελματική ικανότητα όπως αυτά ορίζονται στο άρθρο 52 του Π.Δ. 71/2019 (ΦΕΚ112/Α/03.07.2019), και συγκεκριμένα των παρ. 5 και 4 αυτού, για όσους δραστηριοποιούνται στις κατηγορίες ΟΙΚΟΔΟΜΙΚΩΝ και Η/Μ αντίστοιχα. Η απαιτούμενη Τεχνική και Επαγγελματική Ικανότητα για τις απαιτούμενες κατηγορίες έργων έχει ως ακολούθως: [...] Κατηγορία Η/Μ Έργων: όπως αυτή ορίζεται στην παρ. 4 του άρθρου 52 του Π.Δ. 71/2019, και συγκεκριμένα: Περιλαμβάνει στη στελέχωση ανά κατηγορία έναν (1) τεχνικό Μ.Ε.Κ. Δ` βαθμίδας και έναν Β` βαθμίδας της αντίστοιχης κατηγορίας. Εναλλακτικά, μπορεί να αντικατασταθεί ο ένας τεχνικός Μ.Ε.Κ. Δ` βαθμίδας με δύο τεχνικούς Μ.Ε.Κ. Γ` βαθμίδας και ο ένας εκ των δύο τεχνικών Μ.Ε.Κ. Γ` βαθμίδας με δύο τεχνικούς Μ.Ε.Κ. Β` βαθμίδας της αντίστοιχης κατηγορίας. Ως προς την κατάταξη σε βαθμίδες ισχύει το άρθρο 13 του ΠΔ 71/2019. ...».

 23.	Επειδή, εξ άλλου, ο ν. 3669/2008 προβλέπει στο άρθρο 100, όπως ισχύει μετά την τροποποίησή του με το άρθρο 107 παρ. 6 έως 9 του ν. 4199/2013 (Α` 216), ότι: «1. Οι τάξεις του Μ.Ε.ΕΠ. ορίζονται σε επτά και επιπλέον αυτών ορίζονται και δύο ειδικές τάξεις οι Α1, Α2 για μικρές επιχειρήσεις. Η κατάταξη στο Μ.Ε.ΕΠ. των εργοληπτικών επιχειρήσεων γίνεται σε μία ή περισσότερες από τις εξής βασικές κατηγορίες έργων: οδοποιίας, οικοδομικών, υδραυλικών, ηλεκτρομηχανολογικών, λιμενικών και βιομηχανικών και ενεργειακών. Κάθε επιχείρηση κατατάσσεται σε μία μόνο τάξη για κάθε κατηγορία. 2. ... 6. Στην τρίτη τάξη του Μ.Ε.ΕΠ. κατατάσσεται εργοληπτική επιχείρηση με μορφή ανώνυμης εταιρείας, με εφαρμογή του τύπου κατάταξης, αν διαθέτει τις εξής ελάχιστες προϋποθέσεις: 6.α) Περιλαμβάνει στη βασική της στελέχωση έναν (1) τεχνικό Μ.Ε.Κ. Δ` βαθμίδας και έναν (1) τεχνικό Μ.Ε.Κ. Γ` βαθμίδας, τουλάχιστον ... 7. ... 8. Στην τέταρτη, πέμπτη, έκτη και έβδομη τάξη του Μ.Ε.ΕΠ. κατατάσσονται εργοληπτικές επιχειρήσεις εγγεγραμμένες στο Μ.Ε.ΕΠ. ή επιχειρήσεις που προέρχονται από συγχώνευση εργοληπτικών επιχειρήσεων εγγεγραμμένων στο Μ.Ε.ΕΠ, με την εφαρμογή του τύπου κατάταξης, αν διαθέτουν τις εξής ελάχιστες προϋποθέσεις: α) Περιλαμβάνουν στη βασική και συμπληρωματική τους στελέχωση τον αντίστοιχο, για κάθε τάξη ελάχιστο αριθμό τεχνικών εγγεγραμμένων στο Μ.Ε.Κ., ως εξής: ι. Στην τέταρτη τάξη, για τη βασική κατηγορία έργων απαιτείται στελέχωση τουλάχιστον δύο (2) τεχνικών Μ.Ε.Κ. Δ` βαθμίδας, και δύο (2) τεχνικών Μ.Ε.Κ. Γ` βαθμίδας. Για κάθε πρόσθετη κατηγορία έργων μέχρι και την τέταρτη, απαιτείται συμπληρωματική στελέχωση τουλάχιστον (2) τεχνικών Μ.Ε.Κ. Δ` βαθμίδας. Για κάθε επιπλέον κατηγορία απαιτείται συμπληρωματική στελέχωση ενός (1) τεχνικού Μ.Ε.Κ. Δ` βαθμίδας .. Για τις πιο πάνω τάξεις τα στελέχη για κάθε πρόσθετη κατηγορία έργων, εκτός της βασικής κατηγορίας, μπορεί να είναι τα ίδια πρόσωπα της βασικής στελέχωσης εγγεγραμμένα σε αντίστοιχη κατηγορία και τάξη του Μ.Ε.Κ. ή και άλλα πρόσωπα».

 24.	Επειδή, όπως ρητώς προβλέπει η διακήρυξη στο άρθρο 22.Δ, εν όψει των μεταβατικών διατάξεων του άρθρου 65 παρ. 6 του π.δ. 71/2019, στον διαγωνισμό δεν γίνονται δεκτοί μόνο οικονομικοί φορείς εγγεγραμμένοι στο ΜΗ.Ε.Ε.Δ.Ε., οι οποίοι πρέπει να πληρούν τις προϋποθέσεις στελέχωσης του άρθρου 52 του π.δ. 71/2019, αλλά και οικονομικοί φορείς που είναι εγγεγραμμένοι στο Μ.Ε.ΕΠ. εφ` όσον πληρούν τις προϋποθέσεις στελέχωσης των παρ. 8 και 6 του άρθρου 100 του ν. 3669/2008 για τις κατηγορίες «Οικοδομικών» και «Ηλεκτρομηχανολογικών» έργων, αντίστοιχα. Δηλαδή εφ` όσον έχουν τις προϋποθέσεις στελέχωσης της 4ης τάξης του Μ.Ε.ΕΠ. στα «Οικοδομικά» και της 3ης τάξης του Μ.Ε.ΕΠ. στα «Ηλεκτρομηχανολογικά». Ειδικότερα, για την κατάταξη στην 3η τάξη του Μ.Ε.ΕΠ. απαιτείται, βάσει του άρθρου 100 παρ. 6 του ν. 3669/2008, η στελέχωση με έναν τεχνικό Μ.Ε.Κ. Δ` βαθμίδας και έναν τεχνικό Μ.Ε.Κ. Γ` βαθμίδας τουλάχιστον. Ωστόσο, εργοληπτικές επιχειρήσεις που κατατάσσονται στην 4η τάξη του Μ.Ε.ΕΠ. σε μία βασική και μία πρόσθετη κατηγορία έργων μπορούν, κατά το άρθρο 100 παρ. 8.α περ. i του ν. 3669/2008, να καταταγούν στην 3η, μεταξύ άλλων, τάξη του Μ.Ε.ΕΠ. και σε επιπλέον κατηγορία έργων υπό την προϋπόθεση ότι στην τελευταία αυτή κατηγορία στελεχώνονται συμπληρωματικώς με έναν τεχνικό Μ.Ε.Κ. Δ` βαθμίδας. Εν προκειμένω, όπως προκύπτει από το πραγματικό της υποθέσεως το οποίο και δεν αμφισβητείται από τους διαδίκους, η πρώτη παρεμβαίνουσα είναι εγγεγραμμένη στην 4η τάξη του Μ.Ε.ΕΠ. στις κατηγορίες έργων «Οδοποιία» και «Οικοδομικά», περιλαμβάνοντας στη στελέχωσή της τουλάχιστον δύο τεχνικούς Μ.Ε.Κ. Δ` βαθμίδας σε καθεμία από τις κατηγορίες αυτές, και στην 3η τάξη του Μ.Ε.ΕΠ. στην κατηγορία «Ηλεκτρομηχανολογικά», περιλαμβάνοντας επιπροσθέτως στη στελέχωσή της έναν τεχνικό Μ.Ε.Κ. Δ` βαθμίδας στην εν λόγω κατηγορία. Συνεπώς, διαθέτει στην κατηγορία έργων «Ηλεκτρομηχανολογικά», δυνάμει της ειδικής διάταξης της εφαρμοστέας εν προκειμένω παρ. 8 (περ. α` υποπερ. ι) του άρθρου 100 του ν. 3669/2008, την τεχνική και επαγγελματική ικανότητα που απαιτείται από το άρθρο 22.Δ της διακήρυξης για την έγκυρη συμμετοχή της στον επίδικο διαγωνισμό. Κατόπιν τούτων, ορθώς απερρίφθη, καθ` υποκατάσταση της αιτιολογίας της ΕΑΔΗΣΥ, ο λόγος προσφυγής που είχε προβάλει η αιτούσα περί μη πλήρωσης του κριτηρίου της επαγγελματικής ικανότητας εκ μέρους της δεύτερης μειοδότριας εταιρείας, απορριπτομένων των περί του αντιθέτου προβαλλομένων ως αβασίμων.

 25.	Επειδή, κατόπιν των ανωτέρω, το Δικαστήριο επιλύει τα νομικά ζητήματα, κρατεί και δικάζει την κρινόμενη αίτηση και την απορρίπτει, δέχεται την παρέμβαση της δεύτερης παρεμβαίνουσας, απορρίπτει την παρέμβαση της πρώτης παρεμβαίνουσας και επιβάλλει στην αιτούσα την καταβολή του υπολειπόμενου ποσού του νομίμου παραβόλου, ύψους 2.500 ευρώ.

Δ ι ά  τ α ύ τ α

Επιλύει τα νομικά ζητήματα, σύμφωνα με το σκεπτικό.

Δικάζει την κρινόμενη αίτηση και την απορρίπτει.

Διατάσσει την κατάπτωση του παραβόλου.

Επιβάλλει σε βάρος της αιτούσας ένωσης οικονομικών φορέων «……………..» την καταβολή του υπολειπόμενου ποσού παραβόλου, ύψους 2.500 ευρώ.

Δέχεται την παρέμβαση της δεύτερης παρεμβαίνουσας ένωσης οικονομικών φορέων «……………..» και των μελών της.

Απορρίπτει την παρέμβαση της πρώτης παρεμβαίνουσας εταιρείας «……………».

Επιβάλλει σε βάρος της αιτούσας τη δικαστική δαπάνη α) της ΕΑΔΗΣΥ που ανέρχεται σε τετρακόσια εξήντα (460) ευρώ, β) του Δήμου Αμπελοκήπων-Μενεμένης που ανέρχεται σε τετρακόσια εξήντα (460) ευρώ και γ) της δεύτερης παρεμβαίνουσας «…………….» και των μελών της που ανέρχεται στο ποσό των εξακοσίων σαράντα (640) ευρώ.

Κρίθηκε και αποφασίσθηκε στην Αθήνα στις 22 Μαΐου και στις 2 Οκτωβρίου 2024.

Την 2α Οκτωβρίου του ίδιου έτους εκδόθηκε το διατακτικό της απόφασης.

Την 30ή του ίδιου μήνα και έτους δημοσιοποιήθηκε το πλήρες κείμενό της.

Η Πρόεδρος του Δ` Τμήματος   	Η Γραμματέας του Δ` Τμήματος

Σπυριδούλα Χρυσικοπούλου	        Ιωάννα Παπαχαραλάμπους


Ρ.Κ. - Α.Σ.
**