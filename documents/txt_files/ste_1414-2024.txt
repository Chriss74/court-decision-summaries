Αριθμός 1414/2024

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΤΜΗΜΑ Α΄

 Συνεδρίασε δημόσια στο ακροατήριό του στις 19 Ιουνίου 2023, με την εξής σύνθεση: Ταξιαρχία Κόμβου, Σύμβουλος της Επικρατείας, Προεδρεύουσα, σε αναπλήρωση της Προέδρου του Τμήματος και της αρχαιοτέρας της Συμβούλου, που είχαν κώλυμα, Άννα Μπόνου, Σουλτάνα Κωνσταντίνου, Σύμβουλοι, Μαρία Δρίβα, Θεοφανεία Ρίζου Έκαρτ, Πάρεδροι. Γραμματέας η Μαρία Κουμουτσάκου.

 Για να δικάσει την από 31 Αυγούστου 2018 αίτηση:

 του Ενιαίου Φορέα Κοινωνικής Ασφάλισης (Ε.Φ.Κ.Α.) και ήδη Ηλεκτρονικού Εθνικού Φορέα Κοινωνικής Ασφάλισης (e-Ε.Φ.Κ.Α.), που εδρεύει στην Αθήνα (............), ο οποίος παρέστη με τη δικηγόρο Ιωάννα Ζωγράφου (Α.Μ. 15452), που τη διόρισε με πληρεξούσιο,

 κατά του ......... του ........., κατοίκου ........... Αττικής (..........), ο οποίος δεν παρέστη.

 Με την αίτηση αυτή ο αναιρεσείων Φορέας επιδιώκει να αναιρεθεί η υπ’ αριθμ. 1180/2018 απόφαση του Διοικητικού Εφετείου Θεσσαλονίκης.

 Η πληρεξούσια του αναιρεσείοντος Φορέα δήλωσε, σύμφωνα με τις διατάξεις της παρ. 2 του άρθρου 21 του Κανονισμού Λειτουργίας του Δικαστηρίου, ότι δεν θα αγορεύσει.

 Η εκδίκαση άρχισε με την ανάγνωση της εκθέσεως της εισηγήτριας, Συμβούλου Άννας Μπόνου.

 Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

 Α φ ο ύ  μ ε λ έ τ η σ ε  τ α  σ χ ε τ ι κ ά  έ γ γ ρ α φ α

 Σ κ έ φ θ η κ ε  κ α τ ά  τ ο ν  Ν ό μ ο

 1. Επειδή, με την κρινόμενη αίτηση, για την άσκηση της οποίας δεν απαιτείται κατά νόμον καταβολή παραβόλου (άρθρα 62 παρ. 3 περ. Θ΄ του ν. 4387/2016, Α΄ 85, όπως η παρ. αυτή αντικαταστάθηκε με την παρ. 1 του άρθρου 31 του ν. 4445/2016, Α΄236 και 28 παρ. 4 του ν. 2579/1998, Α΄ 31), ζητείται η αναίρεση της 1180/2018 απόφασης του Τριμελούς Διοικητικού Εφετείου Θεσσαλονίκης, με την οποία απορρίφθηκε έφεση του Οργανισμού Ασφάλισης Ελευθέρων Επαγγελματιών (Ο.Α.Ε.Ε.) κατά της 267/2015 απόφασης του Τριμελούς Διοικητικού Πρωτοδικείου Κοζάνης. Με την πρωτόδικη απόφαση έγινε δεκτή προσφυγή του αναιρεσιβλήτου, ακυρώθηκε η …./Συν. …./26.6.2008 απόφαση της Τοπικής Διοικητικής Επιτροπής (Τ.Δ.Ε.) της Περιφερειακής Διεύθυνσης Δυτικής Μακεδονίας του Ο.Α.Ε.Ε., περαιτέρω δε, αναγνωρίσθηκε ότι ο αναιρεσίβλητος από το έτος 2001 δεν υπαγόταν στην υποχρεωτική ασφάλιση του Ο.Α.Ε.Ε. υπό την ιδιότητά του ως μέλους του Διοικητικού Συμβουλίου της ανώνυμης εταιρείας «...….....» και, ως εκ τούτου, έπρεπε να διαγραφεί από τα μητρώα ασφαλισμένων του Οργανισμού από το έτος αυτό.

 2. Επειδή, νομίμως άσκησε την κρινόμενη αίτηση ο Ενιαίος Φορέας Κοινωνικής Ασφάλισης (Ε.Φ.Κ.Α.), ο οποίος είχε παραστεί ενώπιον του δικάσαντος διοικητικού εφετείου ως οιονεί καθολικός διάδοχος του ασκήσαντος την έφεση Ο.Α.Ε.Ε. (άρθρα 51 παρ. 1, 53 παρ. 1 περ. Δ΄ υποπερ. α΄ στοιχ. αα΄ και 70 παρ. 1 και 9 του ν. 4387/2016). Περαιτέρω, νομίμως παρέστη κατά τη συζήτηση στο ακροατήριο ως αναιρεσείων ο Ηλεκτρονικός Εθνικός Φορέας Κοινωνικής Ασφάλισης (e-Ε.Φ.Κ.Α.), όπως μετονομάστηκε από 1.3.2020 ο ασκήσας την κρινόμενη αίτηση Ε.Φ.Κ.Α. (άρθρο 51Α παρ. 1 του ν. 4387/2016, όπως αυτό προστέθηκε με το άρθρο 1 του ν. 4670/2020, Α΄ 43).

 3. Επειδή, με τις παρ. 3 και 4 του άρθρου 53 του π.δ. 18/1989 (Α΄ 8), όπως οι παράγραφοι αυτές αντικαταστάθηκαν με το άρθρο 12 παρ. 1 του ν. 3900/2010 (Α΄ 213) και, περαιτέρω, η παρ. 3 συμπληρώθηκε με το άρθρο 15 παρ. 2 του ν. 4446/2016 (Α΄ 240/22.12.2016), εάν πρόκειται για διαφορά που δεν έχει άμεσο χρηματικό αντικείμενο για το παραδεκτό της άσκησης της αίτησης αναίρεσης απαιτείται η συνδρομή των προϋποθέσεων της παραγράφου 3 του ως άνω άρθρου 53 του π.δ. 18/1989. Στην περίπτωση αυτή ο αναιρεσείων βαρύνεται δικονομικώς, επί ποινή ολικού ή μερικού απαραδέκτου της αίτησής του, να προβάλει και να τεκμηριώσει με ειδικούς και συγκεκριμένους ισχυρισμούς που περιλαμβάνονται στο εισαγωγικό δικόγραφο ότι με καθέναν από τους προβαλλόμενους λόγους τίθεται συγκεκριμένο νομικό ζήτημα, δηλαδή ζήτημα ερμηνείας διάταξης νόμου ή γενικής αρχής του ουσιαστικού ή δικονομικού δικαίου, κρίσιμο για την επίλυση της ενώπιον του Δικαστηρίου αγομένης διαφοράς, επί του οποίου είτε δεν υπάρχει νομολογία του Συμβουλίου της Επικρατείας είτε οι σχετικές κρίσεις και παραδοχές της προσβαλλόμενης απόφασης έρχονται σε αντίθεση προς νομολογία του Συμβουλίου της Επικρατείας ή άλλου ανωτάτου δικαστηρίου ή προς ανέκκλητη απόφαση διοικητικού δικαστηρίου (ΣτΕ 530/2022, 679/2021, 456/2020 κ.ά.). Ως νομολογία θεωρείται η διαμορφωθείσα επί του ίδιου κρίσιμου νομικού ζητήματος και όχι επί ανάλογου ή παρόμοιου (ΣτΕ 530/2022, 585/2021, 1764/2020 κ.ά.).

 4. Επειδή, η κρινόμενη αίτηση, η οποία ασκήθηκε στις 3.9.2018, διέπεται από τις διατάξεις του άρθρου 12 παρ. 1 του ν. 3900/2010. Με την αίτηση αυτή άγεται κατ’ αναίρεση διαφορά που ανέκυψε κατόπιν άσκησης προσφυγής ουσίας εκ μέρους του αναιρεσιβλήτου με αντικείμενο τη διαγραφή του από τα μητρώα ασφαλισμένων του Ο.Α.Ε.Ε. Επομένως, η ένδικη διαφορά δεν έχει άμεσο χρηματικό αντικείμενο, διότι αφορά υπαγωγή στην υποχρεωτική ασφάλιση του Οργανισμού. Συνεπώς, για το παραδεκτό της άσκησης της κρινόμενης αίτησης απαιτείται η προβολή ισχυρισμών με το προβλεπόμενο από την παρ. 3 του άρθρου 53 του π.δ. 18/1989 περιεχόμενο.

 5. Επειδή, στην προκειμένη περίπτωση, από την αναιρεσιβαλλόμενη απόφαση προκύπτουν τα εξής: Ο αναιρεσίβλητος εγγράφηκε αρχικά στα μητρώα ασφαλισμένων του Τ.Ε.Β.Ε. στις 8.3.1979 ως μέλος ομόρρυθμης εταιρείας, διαγράφηκε στις 8.10.1984 και, στη συνέχεια, επανεγγράφηκε στις 25.5.1993 ως μέλος του Διοικητικού Συμβουλίου και μέτοχος με ποσοστό 30% της ανώνυμης εταιρείας «...……..». Ακολούθως, υπέβαλε προς τον Ο.Α.Ε.Ε. την ………./7.4.2008 αίτηση, με την οποία, επικαλούμενος τις διατάξεις του άρθρου 19 του ν. 2190/1920 «περί ανωνύμων εταιρειών», ζήτησε τη διαγραφή του από τα μητρώα ασφαλισμένων του Οργανισμού από το έτος 2001, προβάλλοντας ότι η θητεία του ως μέλους του Δ.Σ. της ανωτέρω εταιρείας είχε λήξει από τον μήνα Νοέμβριο του έτους 2000, με την πάροδο εξαετίας από την τελευταία απόφαση της Γενικής Συνέλευσης των μετόχων της. Με την από 30.6.1994 απόφαση της Γενικής Συνέλευσης ορίστηκαν τα μέλη του Δ.Σ. της ανωτέρω ανώνυμης εταιρείας για μία εξαετία, η απόφαση δε αυτή καταχωρίσθηκε στο Μητρώο Ανωνύμων Εταιρειών (Μ.Α.Ε.) της Νομαρχίας Κοζάνης στις 16.11.1994 και δημοσιεύθηκε στην Εφημερίδα της Κυβερνήσεως (….../21.11.1994 τεύχος Α.Ε. και Ε.Π.Ε.). Η αίτηση αυτή απορρίφθηκε με την …../23.4.2008 πράξη του Προϊσταμένου του Τμήματος Κοζάνης του Ο.Α.Ε.Ε., με την αιτιολογία ότι δεν προσκομίστηκαν από τον αναιρεσίβλητο τα απαραίτητα δικαιολογητικά που είχαν ζητηθεί. Κατά της πράξης αυτής ο αναιρεσίβλητος άσκησε την ……./23.5.2008 ένσταση, η οποία απορρίφθηκε με την …./Συν. …./26.6.2008 απόφαση της Τ.Δ.Ε. Περιφερειακής Διεύθυνσης Δυτικής Μακεδονίας του Ο.Α.Ε.Ε. ομοίως με την αιτιολογία ότι δεν προσκομίστηκαν από αυτόν τα απαραίτητα, κατά νόμον, δικαιολογητικά για τη διαγραφή του. Κατά της απόφασης αυτής ο αναιρεσίβλητος άσκησε προσφυγή ενώπιον του Διοικητικού Πρωτοδικείου Κοζάνης, η οποία έγινε δεκτή με την πρωτόδικη απόφαση. Ειδικότερα, το πρωτοβάθμιο δικαστήριο έλαβε υπόψη την ……../7.4.2008 βεβαίωση του Διευθυντή του Τμήματος Ανωνύμων Εταιρειών της Διεύθυνσης Εμπορίου της Νομαρχιακής Αυτοδιοίκησης Κοζάνης, σύμφωνα με την οποία η τελευταία χρονικά καταχώριση για εκλογή μελών και συγκρότηση Δ.Σ. της εν λόγω εταιρείας στο Μ.Α.Ε. ήταν αυτή που αναφέρεται στο ανωτέρω Φ.Ε.Κ. και από το έτος 1999 η εταιρεία δεν είχε προσκομίσει ετήσιες οικονομικές καταστάσεις. Ενόψει αυτών, το πρωτοβάθμιο δικαστήριο δέχθηκε ότι η θητεία των μελών του Δ.Σ. της ανωτέρω εταιρείας τα οποία εξελέγησαν στις 16.11.1994 έληξε, σύμφωνα με τις διατάξεις του ν. 2190/1920, έξι έτη μετά την εκλογή τους, δηλαδή στις 16.11.2000 και συνεπώς από τον χρόνο αυτό έπαυσε αυτοδικαίως η ιδιότητα του αναιρεσιβλήτου ως μέλους του Δ.Σ. της εταιρείας. Με τις σκέψεις αυτές, ακύρωσε την ως άνω απόφαση της Τ.Δ.Ε. που είχε αποφανθεί αντιθέτως, αναγνώρισε ότι ο αναιρεσίβλητος δεν υπαγόταν στην υποχρεωτική ασφάλιση του Ο.Α.Ε.Ε. από το έτος 2001 υπό την ιδιότητά του ως μέλους του Δ.Σ. της ανωτέρω ανώνυμης εταιρείας και, ως εκ τούτου, έπρεπε να διαγραφεί από τα μητρώα ασφαλισμένων του Οργανισμού από το έτος αυτό. Κατά της απόφασης αυτής ο Ο.Α.Ε.Ε. άσκησε έφεση ενώπιον του Διοικητικού Εφετείου Θεσσαλονίκης, με την οποία προέβαλε ότι ναι μεν η τελευταία νομότυπη εκλογή του Δ.Σ. της ως άνω εταιρείας έγινε το έτος 1994, με συνέπεια η καταστατική διάρκεια της θητείας του να λήξει το έτος 2000, στη συνέχεια όμως ουδεμία ενέργεια έγινε από την εν λόγω ανώνυμη εταιρεία για ανανέωση του Δ.Σ. αυτής είτε με σχετική πρόσκληση της Γενικής Συνέλευσης των μετόχων είτε με προσφυγή στο δικαστήριο για διορισμό νέου Δ.Σ., ούτε προέκυψε εκκαθάριση ή λύση της εταιρείας και, επομένως υπήρξε σιωπηρή παράταση της θητείας του Δ.Σ., ο δε αναιρεσίβλητος ως μέλος αυτού έπρεπε να παραμείνει στην ασφάλιση του Οργανισμού. Η έφεση απορρίφθηκε με την αναιρεσιβαλλόμενη απόφαση. Ειδικότερα, το δικάσαν διοικητικό εφετείο έκρινε ότι από τις διατάξεις των άρθρων 2, 18 παρ. 1 και 2, 19 παρ. 1 και 2 και 34 παρ. 1 στοιχ. β΄ του ν. 2190/1920 «περί ανωνύμων εταιρειών» συνάγονται τα εξής: α) Η θητεία των μελών του διοικητικού συμβουλίου προσδιορίζεται είτε μόνον από διάταξη του καταστατικού είτε από την περί εκλογής του απόφαση της γενικής συνέλευσης των μετόχων και ο χρόνος αυτής δεν μπορεί να είναι μεγαλύτερος ούτε των έξι ετών και στις δύο ως άνω περιπτώσεις ούτε του τυχόν οριζόμενου στο καταστατικό μικρότερου της εξαετίας χρόνου στη δεύτερη περίπτωση, β) στο καταστατικό ή στην απόφαση της γενικής συνέλευσης μπορεί να ορίζεται ότι η θητεία των μελών του διοικητικού συμβουλίου που έληξε παρατείνεται μέχρι την εκλογή νέου διοικητικού συμβουλίου και πάντως όχι πέραν της εξαετίας από την εκλογή του, στη δεύτερη δε περίπτωση όχι πέραν του οριζόμενου στο καταστατικό χρόνου και γ) εφόσον δεν υπάρχει τέτοια πρόβλεψη παράτασης μέχρι την εκλογή νέου διοικητικού συμβουλίου, τα καθήκοντα των μελών παύουν αυτοδικαίως μόλις παρέλθει ο χρόνος της θητείας τους, που ορίζεται στο καταστατικό ή στην απόφαση της γενικής συνέλευσης. Με τις σκέψεις αυτές, το δικάσαν διοικητικό εφετείο κατέληξε στην κρίση ότι ο αναιρεσίβλητος μετά την πάροδο εξαετίας από την εκλογή του ως μέλος του Δ.Σ. της ανώνυμης εταιρείας «...……..» τον μήνα Νοέμβριο του έτους 1994, ήτοι από τον μήνα Νοέμβριο του έτους 2000 απώλεσε αυτοδικαίως την, κατά την παρ. 1 του άρθρου 19 του ν. 2190/1920, ιδιότητα του μέλους του Δ.Σ. της εν λόγω εταιρείας και ως εκ τούτου εδικαιούτο να ζητήσει τη διαγραφή του από τα μητρώα ασφαλισμένων του Ο.Α.Ε.Ε. αναδρομικά από το έτος 2001. Κατόπιν των ανωτέρω, το διοικητικό εφετείο απέρριψε ως αβάσιμο τον ως άνω λόγο έφεσης του Οργανισμού.

 6. Επειδή, με τον μοναδικό λόγο αναίρεσης ο Ε.Φ.Κ.Α. προβάλλει ότι η ανωτέρω κρίση του διοικητικού εφετείου είναι εσφαλμένη. Ειδικότερα, επαναφέροντας τον σχετικό λόγο έφεσης, προβάλλει ότι ναι μεν η τελευταία νομότυπη εκλογή του Δ.Σ. της εν λόγω ανώνυμης εταιρείας έγινε το έτος 1994 και η καταστατική διάρκεια της θητείας αυτού έληξε το έτος 2000, όμως δεν επακολούθησε καμία ενέργεια από την ανώνυμη εταιρεία για ανανέωση του Δ.Σ. είτε με πρόσκληση προς τούτο της Γενικής Συνέλευσης των μετόχων είτε με προσφυγή στο δικαστήριο για διορισμό νέου Δ.Σ. ούτε άλλωστε προέκυψε εκκαθάριση ή λύση της εταιρείας, με συνέπεια να παραταθεί σιωπηρά η θητεία του νομίμως εκλεγέντος τελευταίου Δ.Σ., του οποίου ο αναιρεσίβλητος ήταν μέλος και, ως εκ τούτου, αυτός συνέχισε να υπάγεται στην υποχρεωτική ασφάλιση του Ο.Α.Ε.Ε. Προς θεμελίωση του παραδεκτού του ως άνω λόγου προβάλλεται με το εισαγωγικό δικόγραφο ότι δεν υπάρχει νομολογία του Συμβουλίου της Επικρατείας για το τιθέμενο στην προκειμένη περίπτωση νομικό ζήτημα, δηλαδή εάν επέρχεται αυτοδίκαιη παύση της ιδιότητας μέλους του Δ.Σ. ανώνυμης εταιρείας στην περίπτωση κατά την οποία, μετά τη λήξη της θητείας του Δ.Σ. (λόγω παρόδου εξαετίας) και μολονότι η εταιρεία συνεχίζει να ασκεί τη δραστηριότητά της, δεν επακολουθήσει εκλογή νέου Δ.Σ. ή διορισμός προσωρινής διοίκησης. Ο ισχυρισμός αυτός είναι βάσιμος, διότι κατά τον χρόνο άσκησης της κρινόμενης αίτησης (3.9.2018) δεν υπήρχε πράγματι νομολογία του Συμβουλίου της Επικρατείας για το ως άνω κρίσιμο νομικό ζήτημα και, επομένως, η κρινόμενη αίτηση ασκείται παραδεκτώς από την άποψη της συνδρομής των προϋποθέσεων της παρ. 3 του άρθρου 53 του π.δ. 18/1989. Δεδομένου δε ότι η αίτηση αυτή ασκείται και κατά τα λοιπά παραδεκτώς, είναι περαιτέρω εξεταστέα ως προς το βάσιμο του ανωτέρω μοναδικού λόγου αναίρεσης.

 7. Επειδή, στο άρθρο 2 του ν. 6364/1934 «Περί ιδρύσεως Ταμείου Ασφαλίσεως Επαγγελματιών και Βιοτεχνών της Ελλάδος» (Τ.Ε.Β.Ε.) (Α΄ 376), όπως το άρθρο αυτό αντικαταστάθηκε με το άρθρο 1 του ν. 1027/ 1980 (Α΄ 49), ορίζονται τα εξής: «1. Εις το Ταμείον ασφαλίζονται υποχρεωτικώς πάντες οι άνω των 18 ετών, επαγγελματίαι και βιοτέχναι οι διατηρούντες επαγγελματικήν ή βιοτεχνικήν στέγην. ... 2. Εις την κατά την προηγούμενην παράγραφον υποχρεωτικήν ασφάλισιν υπάγονται και τα μέλη των κατωτέρω εταιρειών, των οποίων το αντικείμενον συνιστά επάγγελμα, δια το οποίον τα ασκούντα τούτο πρόσωπα υπάγονται εις την ασφάλισιν του Τ.Ε.Β.Ε.: α) ... γ) επί Ανωνύμων Εταιρειών, τα μέλη του Διοικητικού Συμβουλίου, εφόσον ταύτα είναι μέτοχοι κατά ποσοστόν 5%, τουλάχιστον. Τυχόν απόληψις αποδοχών εκ της Προσωπικής Εταιρείας ή της Εταιρείας Περιωρισμένης Ευθύνης ή της Ανωνύμου τοιαύτης των εις τα προηγούμενα εδάφια αναφερομένων προσώπων, δεν αποτελεί λόγον εξαιρέσεως εκ της υποχρεωτικής εις το Ταμείον ασφαλίσεως. 3. ...». Από τις διατάξεις αυτές, όπως ίσχυαν κατά τον κρίσιμο εν προκειμένω χρόνο, συνάγεται ότι στην υποχρεωτική ασφάλιση του Τ.Ε.Β.Ε. υπάγονται, μεταξύ άλλων, τα μέλη του διοικητικού συμβουλίου ανώνυμης εταιρείας, εφόσον τα μέλη αυτά είναι και μέτοχοι που κατέχουν το 5% τουλάχιστον του μετοχικού κεφαλαίου και, επιπλέον, η εταιρεία αυτή έχει ως αντικείμενο την άσκηση επαγγελματικής δραστηριότητας η οποία είναι ασφαλιστέα στο Τ.Ε.Β.Ε. και δεν υπάγεται στην ασφάλιση άλλου ειδικού Ταμείου (ΣτΕ 2121/2017, 1723/2017, 2205/2014, 2922/2013 κ.ά.).

 8. Επειδή, με το άρθρο 1 του ν. 2676/1999 (Α΄ 1) συστάθηκε νομικό πρόσωπο δημοσίου δικαίου (ν.π.δ.δ.) με την επωνυμία «Οργανισμός Ασφάλισης Ελευθέρων Επαγγελματιών» (Ο.Α.Ε.Ε.), με το άρθρο δε 3 του ίδιου νόμου ορίζεται ότι: «1. Στην ασφάλιση του ανωτέρω Οργανισμού υπάγονται υποχρεωτικά τα πρόσωπα, που ασκούν επάγγελμα υπαγόμενο στην ασφάλιση … του Ταμείου Επαγγελματιών και Βιοτεχνών Ελλάδος (Τ.Ε.Β.Ε.) … 2. Από την έναρξη ισχύος του κατά το άρθρο 12 παρ. 2 Οργανισμού, όλοι οι ασφαλισμένοι των καταργούμενων Ταμείων μεταφέρονται στον Ο.Α.Ε.Ε. και θεωρούνται ασφαλισμένοι αυτού. 3. Ο χρόνος ασφάλισης, που πραγματοποιήθηκε στα καταργούμενα Ταμεία …, καθώς και ο χρόνος που διανύεται ή αναγνωρίζεται έως την έναρξη ισχύος του Οργανισμού, λογίζεται ότι πραγματοποιήθηκε στην ασφάλιση του Ο.Α.Ε.Ε. 4. ...».Περαιτέρω, με την παρ. 1 του άρθρου 4 του ίδιου ν. 2676/1999 ορίζεται ότι: «Από την έναρξη ισχύος του προβλεπόμενου από το άρθρο 12 παρ. 2 του παρόντος νόμου Οργανισμού, το Τ.Α.Ε., το Τ.Ε.Β.Ε. και το Τ.Σ.Α. καταργούνται και το σύνολο του ενεργητικού και παθητικού της περιουσίας αυτών περιέρχεται αυτοδικαίως στον Κλάδο Σύνταξης και στον Κλάδο Υγείας του Ο.Α.Ε.Ε., αντίστοιχα, ως καθολικό διάδοχο, χωρίς την καταβολή φόρου, τέλους ή δικαιώματος υπέρ του Δημοσίου, οργανισμών τοπικής αυτοδιοίκησης ή άλλων προσώπων. ...». Ακολούθως, κατ’ εξουσιοδότηση της παρ. 2 του άρθρου 12 του ανωτέρω ν. 2676/1999, όπως η παράγραφος αυτή αντικαταστάθηκε με το άρθρο 47 του ν. 2972/2001 (Α΄ 291), εκδόθηκε το π.δ. 154/2006 «Οργανισμός του ν.π.δ.δ. με την επωνυμία “Οργανισμός Ασφάλισης Ελευθέρων Επαγγελματιών (Ο.Α.Ε.Ε.)”» (Α΄ 167), με έναρξη ισχύος, σύμφωνα με το άρθρο 39 αυτού, την 1η Ιανουαρίου 2007. Εξάλλου, το π.δ. 258/2005 «Καταστατικό του Οργανισμού Ασφάλισης Ελευθέρων Επαγγελματιών (Ο.Α.Ε.Ε.)» (Α΄ 316), το οποίο εκδόθηκε κατ’ εξουσιοδότηση της παρ. 1 του άρθρου 12 του ανωτέρω ν. 2676/1999, με έναρξη ισχύος, σύμφωνα με το άρθρου 38 αυτού, την 1η Ιανουαρίου 2006, στην παράγραφο 2 του άρθρου 1 (όπως η παράγραφος αυτή ίσχυε πριν αντικατασταθεί με το άρθρο 116 παρ. 9α του ν. 4072/2012, Α΄ 86), του Κεφαλαίου Πρώτου («ΚΑΝΟΝΙΣΜΟΣ ΑΣΦΑΛΙΣΗΣ»), με τίτλο του άρθρου «ΠΡΟΣΩΠΑ ΥΠΑΓΟΜΕΝΑ ΣΤΗΝ ΑΣΦΑΛΙΣΗ», ορίζει ότι: «Στην κατά την προηγούμενη παράγραφο υποχρεωτική ασφάλιση του Ο.Α.Ε.Ε. υπάγονται επίσης: α) … β) Τα μέλη του Διοικητικού Συμβουλίου των Α.Ε., με αντικείμενο επιχειρήσεως επαγγελματική ή βιοτεχνική δραστηριότητα, εφόσον αυτά είναι μέτοχοι κατά ποσοστό 5%. γ) …». Στο άρθρο 9 του ίδιου Κεφαλαίου, με τίτλο του άρθρου «ΕΝΑΡΞΗ ΑΣΦΑΛΙΣΤΙΚΗΣ ΣΧΕΣΗΣ», ορίζεται ότι: «Η ασφαλιστική σχέση του ασφαλισμένου με τον Οργανισμό αρχίζει: ... Ειδικά επί μετόχων Α.Ε. κατόχων ονομαστικών μετοχών, η ημερομηνία έναρξης ασφάλισης συμπίπτει με την ημερομηνία κτήσης του απαιτούμενου για την υπαγωγή ποσοστού συμμετοχής στο κεφάλαιο της Α.Ε. Προκειμένου περί μελών του Δ.Σ. της Α.Ε., η ασφάλιση αρχίζει από την ημερομηνία, κατά την οποία συντρέχουν σωρευτικά η ιδιότητα του μέλους του Δ.Σ. και η κατοχή ποσοστού 3% ή 5% κατά περίπτωση στο εταιρικό κεφάλαιο. …» και στο άρθρο 11 του ίδιου Κεφαλαίου, με τίτλο του άρθρου «ΛΗΞΗ ΑΣΦΑΛΙΣΤΙΚΗΣ ΣΧΕΣΗΣ», ορίζεται ότι: «Η ασφαλιστική σχέση του ασφαλισμένου με τον Οργανισμό λήγει: α) … … ε) … Ειδικά επί μετόχων Α.Ε. η ημερομηνία λήξης της ασφάλισης συμπίπτει με την ημερομηνία μείωσης του απαιτούμενου για την υπαγωγή ποσοστού συμμετοχής 3% ή 5% στο κεφάλαιο της Α.Ε. ή της απώλειας της ιδιότητας του μέλους του Δ.Σ. ... Για όλες τις παραπάνω περιπτώσεις ως ημερομηνία έναρξης λαμβάνεται η πρώτη ημέρα του μήνα και ως ημερομηνία λήξης η τελευταία μέρα του μήνα, εντός του οποίου πραγματοποιήθηκε η έναρξη ή η διακοπή του επαγγέλματος». Περαιτέρω, με τη Φ80000/7228/308/7.9.2006 απόφαση του Υπουργού Απασχόλησης και Κοινωνικής Προστασίας «Κανονισμός Ασφαλιστικής Λειτουργίας Οργανισμού Ασφάλισης Ελευθέρων Επαγγελματιών (Ο.Α.Ε.Ε.)» (Β΄ 1397/14.9.2006), η οποία εκδόθηκε κατ’ επίκληση της εξουσιοδοτικής διάταξης της περ. β΄ της παρ. 3 του άρθρου 12 του ανωτέρω ν. 2676/1999, εγκρίθηκε ο Κανονισμός Ασφαλιστικής Λειτουργίας του Ο.Α.Ε.Ε. Στο άρθρο 10 του Κεφαλαίου Πρώτου («ΚΑΝΟΝΙΣΜΟΣ ΑΣΦΑΛΙΣΗΣ»), με τίτλο του άρθρου «ΔΙΑΓΡΑΦΗ ΑΣΦΑΛΙΣΜΕΝΩΝ ΑΠΟ ΤΑ ΜΗΤΡΩΑ», της ως άνω υπουργικής απόφασης ορίζονται τα εξής: «ΕΝΟΤΗΤΑ Α΄. Απαιτούμενα δικαιολογητικά. Ι) ... ΙV) Εταιρείες ή ενώσεις προσώπων 1) ... 3) Για τα μέλη Δ.Σ. Α.Ε. απαιτείται ΦΕΚ, στο οποίο θα είναι καταχωρημένο το καταστατικό της εταιρείας και θεωρημένο απόσπασμα πρακτικού της τελευταίας Γενικής Συνέλευσης της εταιρείας ή του Δ.Σ., από το οποίο να προκύπτει ότι απώλεσε την ιδιότητα του μέλους του Δ.Σ. της ΑΕ ή μειώθηκαν οι μετοχές του κάτω του οριζόμενου από το καταστατικό ασφαλίσιμου ποσοστού. Η θεώρηση του πρακτικού γίνεται από τον νόμιμο εκπρόσωπο της εταιρείας. ΕΝΟΤΗΤΑ Β΄. ΔΙΑΔΙΚΑΣΙΑ ΓΙΑ ΤΗ ΛΗΞΗ ΑΣΦΑΛΙΣΤΙΚΗΣ ΣΧΕΣΗΣ (ΔΙΑΓΡΑΦΗ). Η ασφαλιστική σχέση των ασφαλισμένων του ΟΑΕΕ λήγει στις περιπτώσεις που αναφέρονται στον Κανονισμό Ασφάλισης και Παροχών και πάντα με έκδοση πράξης διαγραφής. Η διαγραφή γίνεται κατόπιν αίτησης και υποβολής των σχετικών δικαιολογητικών, που αναφέρονται στον Κανονισμό Εσωτερικής Λειτουργίας ή αυτεπάγγελτα από την Υπηρεσία. Η σχετική αίτηση υποβάλλεται στο Περιφερειακό Τμήμα της καθ’ ύλην αρμόδιας Περιφερειακής Δ/νσης. Ο υπάλληλος του Περιφερειακού Τμήματος, αφού ελέγξει τα δικαιολογητικά, εκδίδει τη σχετική πράξη διαγραφής, την οποία θα κοινοποιήσει στο Τμήμα Εσόδων και ένα αντίγραφο θα τοποθετηθεί στον ασφαλιστικό φάκελο».

 9. Επειδή, από τις διατάξεις των άρθρων 2, 18 παρ. 1 και 2 και 34 παρ. 1 στοιχ. β΄ και 2 στοιχ. β΄ του ν. 2190/1920 "περί ανωνύμων εταιρειών" (Α΄ 144), όπως ο νόμος αυτός ίσχυε πριν από την τροποποίησή του με τον ν. 3604/2007 (Α΄ 189/8.8.2007), συνάγεται ότι η ανώνυμη εταιρεία, αν δεν ορίζεται διαφορετικά στο καταστατικό της, εκπροσωπείται δικαστικά και εξώδικα από το διοικητικό της συμβούλιο, το οποίο εκλέγεται από τη γενική συνέλευση, εκτός από το πρώτο διοικητικό συμβούλιο, τα μέλη του οποίου ορίζονται κατά την ίδρυσή της με το καταστατικό και ασκούν τα καθήκοντά τους μέχρι την πρώτη από την ίδρυση τακτική γενική συνέλευση των μετόχων. Εξάλλου, σύμφωνα με τις παραγράφους 1 και 2 του άρθρου 19 του ανωτέρω ν. 2190/1920, όπως η παράγραφος 2 είχε αντικατασταθεί με το άρθρο 10 παρ. 1 του ν. 2339/ 1995 (Α΄ 204), «1. Η θητεία των μελών του Διοικητικού Συμβουλίου ουδέποτε δύναται να υπερβαίνει τα έξ έτη. 2. Οι σύμβουλοι, μέτοχοι ή μη, είναι πάντοτε επανεκλέξιμοι και ελεύθερα ανακλητοί». Από τον συνδυασμό όλων των ανωτέρω διατάξεων συνάγεται ότι η θητεία των μελών του διοικητικού συμβουλίου ανώνυμης εταιρείας είναι ορισμένου χρόνου και προσδιορίζεται είτε μόνον από το καταστατικό είτε από την περί εκλογής του απόφαση της γενικής συνέλευσης των μετόχων και ο χρόνος της θητείας δεν μπορεί να είναι μεγαλύτερος των έξι ετών και στις δύο περιπτώσεις, ενώ στην περίπτωση καθορισμού της θητείας του διοικητικού συμβουλίου με απόφαση της γενικής συνέλευσης ο χρόνος αυτός δεν μπορεί να είναι μεγαλύτερος του τυχόν οριζόμενου στο καταστατικό μικρότερου της εξαετίας. Περαιτέρω, από τις ίδιες διατάξεις συνάγεται ότι στο καταστατικό ή στην απόφαση της γενικής συνέλευσης μπορεί να ορίζεται ότι η θητεία των μελών του διοικητικού συμβουλίου που έληξε παρατείνεται μέχρι την εκλογή νέου διοικητικού συμβουλίου και σε κάθε περίπτωση όχι πέραν των έξι ετών από την εκλογή του, εφόσον δε η θητεία ορίζεται με απόφαση της γενικής συνέλευσης, η παράταση δεν μπορεί να υπερβαίνει τον τυχόν οριζόμενο στο καταστατικό μικρότερο της εξαετίας χρόνο. Εάν δεν υπάρχει τέτοια πρόβλεψη παράτασης της θητείας μέχρι την εκλογή νέου διοικητικού συμβουλίου, τα καθήκοντα των μελών παύουν αυτοδικαίως μόλις παρέλθει ο χρόνος της θητείας που ορίζεται στο καταστατικό ή στην απόφαση της γενικής συνέλευσης. Αντίθετη ερμηνεία, της παράτασης, δηλαδή, της θητείας του διοικητικού συμβουλίου της ανώνυμης εταιρείας, η οποία λήγει με την πάροδο του χρόνου που έχει καθορισθεί με την περί εκλογής του απόφαση της γενικής συνέλευσης των μετόχων, στηριζόμενη στην άποψη ότι τεκμαίρεται σιωπηρή βούληση της γενικής συνέλευσης να παρατείνεται η θητεία του διοικητικού συμβουλίου μέχρι την εκλογή νέου προκειμένου να μην στερηθεί η εταιρεία κατά το χρονικό αυτό διάστημα τη διοίκηση και εκπροσώπηση, αφενός δεν ευρίσκει έρεισμα στον ν. 2190/1920 (όπως ίσχυε μέχρι την τροποποίησή του με τον ν. 3604/2007, ο οποίος επέφερε μεταβολές, μεταξύ άλλων, σχετικές με τη θητεία των μελών του Δ.Σ. ανώνυμης εταιρείας) και αφετέρου έρχεται σε αντίθεση με την αρχή ότι το διοικητικό συμβούλιο πρέπει να απολαμβάνει της εμπιστοσύνης της γενικής συνέλευσης η οποία το εκλέγει, ενώ, εξάλλου, εάν στο καταστατικό προβλέπεται ορισμένη θητεία, είναι ενδεχόμενο να παραβιάζεται η σχετική διάταξή του, όταν από την προηγούμενη εκλογή μέχρι την εκλογή νέου διοικητικού συμβουλίου συμπληρωθεί χρόνος μεγαλύτερος από τον προβλεπόμενο στο καταστατικό. Πάντως μετά τη λήξη της θητείας των μελών του διοικητικού συμβουλίου της ανώνυμης εταιρείας και εφόσον δεν έχει εκλεγεί νέο διοικητικό συμβούλιο, η διοίκηση και η εκπροσώπηση της ανώνυμης εταιρίας εξασφαλίζεται με τον διορισμό προσωρινής διοίκησης σύμφωνα με τα οριζόμενα στο άρθρο 69 του Αστικού Κώδικα (π.δ. 456/1984, Α΄164) (βλ. και ΑΠ 5/2004 Ολομ., 533/2014, 389/2010).

 10. Επειδή, η ανωτέρω κρίση του δικάσαντος διοικητικού εφετείου ότι ο αναιρεσίβλητος απώλεσε αυτοδικαίως την ιδιότητα του μέλους του Δ.Σ. της ανώνυμης εταιρείας «...…....» με την πάροδο εξαετίας από την εκλογή του σ’ αυτό και επομένως εδικαιούτο να ζητήσει τη διαγραφή του από τα μητρώα ασφαλισμένων του Ο.Α.Ε.Ε., αναδρομικά από το έτος 2001, είναι νόμιμη. Και τούτο διότι, σύμφωνα με όσα έγιναν ερμηνευτικώς δεκτά στην προηγούμενη σκέψη, η προβλεπόμενη από το καταστατικό εξαετής θητεία των μελών του Δ.Σ. της προαναφερόμενης ανώνυμης εταιρείας, που εκλέχθηκαν τον μήνα Νοέμβριο του έτους 1994, έληξε με την πάροδο έξι ετών από την εκλογή τους, ήτοι τον μήνα Νοέμβριο του έτους 2000, με την πάροδο δε της εξαετίας έπαυσε αυτοδικαίως η ιδιότητα των μελών του Δ.Σ. αυτής, χωρίς να ασκεί επιρροή ότι δεν επακολούθησε καμία ενέργεια για την εκλογή νέου διοικητικού συμβουλίου από τη γενική συνέλευση ή τον διορισμό προσωρινής διοίκησης από τον Πρόεδρο Πρωτοδικών του αρμόδιου πολιτικού δικαστηρίου κατ’ άρθρο 69 του Α.Κ. Συνεπώς, ο αναιρεσίβλητος έπαυσε έκτοτε να έχει την ιδιότητα μέλους του Δ.Σ. της ανωτέρω ανώνυμης εταιρείας και, ως εκ τούτου, δεν υπαγόταν πλέον στην υποχρεωτική ασφάλιση του Ο.Α.Ε.Ε., σύμφωνα με το προτελευταίο εδάφιο του άρθρου 11 του π.δ. 258/2005 και εδικαιούτο να ζητήσει τη διαγραφή του από τα μητρώα ασφαλισμένων του Οργανισμού αναδρομικά από το έτος 2001. Κατά συνέπεια, ο προβαλλόμενος λόγος αναίρεσης είναι απορριπτέος ως αβάσιμος.

 11. Επειδή, κατόπιν των ανωτέρω, η κρινόμενη αίτηση πρέπει να απορριφθεί.

 Δ ι ά  τ α ύ τ α

 Απορρίπτει την αίτηση.

 Η διάσκεψη έγινε στην Αθήνα στις 27 Ιουνίου 2023

 Η Προεδρεύουσα Σύμβουλος                                                                  Η Γραμματέας

 Ταξιαρχία Κόμβου                                                                             Μαρία Κουμουτσάκου

 και η απόφαση δημοσιεύθηκε σε δημόσια συνεδρίαση της 7ης Οκτωβρίου 2024.

 Η Πρόεδρος του Α? Τμήματος                                                             Η Γραμματέας

 Άννα Καλογεροπούλου                                                                     Βασιλική Κατσιώνη
