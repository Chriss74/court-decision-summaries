 Αριθμός 1508/2024

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

 ΤΜΗΜΑ Δ`

Συνεδρίασε δημόσια στο ακροατήριό του στις 27 Αυγούστου 2024, με την εξής σύνθεση: Ηλίας Μάζος, Αντιπρόεδρος, Πρόεδρος του Γ` Θερινού Τμήματος, Φραντζέσκα Γιαννακού, Μαρίνα-Αλεξάνδρα Τσακάλη, Σύμβουλοι, Μαγδαληνή Φασιλάκη, Αικατερίνη Κοντοπόδη, Πάρεδροι. Γραμματέας η Ευδοξία Καπίρη.

Για να δικάσει την από 25 Ιουνίου 2024 αίτηση ακυρώσεως και αναστολής:
της ένωσης με την επωνυμία «……………», που εδρεύει στην …….. Αττικής (…………), η οποία αποτελείται από τις: 1) ανώνυμη εταιρεία «………….. ΑΝΩΝΥΜΗ ΕΤΑΙΡΕΙΑ ΤΕΧΝΙΚΩΝ ΚΑΙ ΕΝΕΡΓΕΙΑΚΩΝ ΕΡΓΩΝ» και τον διακριτικό τίτλο «…………….», που εδρεύει στην ………….Αττικής (……….) και 2) ανώνυμη εταιρεία με την επωνυμία «……………….. ΑΝΩΝΥΜΟΣ ΤΕΧΝΙΚΗ ΕΤΑΙΡΕΙΑ» και τον διακριτικό τίτλο «………………..», που εδρεύει στο …………. Αττικής (………………), η οποία παρέστη με τους δικηγόρους: α) Ευάγγελο Πετρόπουλο (Α.Μ. 28960) και β) Κωνσταντίνα Σακελλαρίου (Α.Μ. 32325), που τους διόρισε με πληρεξούσιο,

κατά των: 1) Ενιαίας Αρχής Δημοσίων Συμβάσεων (Ε.Α.ΔΗ.ΣΥ), που εδρεύει στον …………. Αττικής (………….., ……………), η οποία παρέστη με την Όλγα Τσιρκινίδου, Πάρεδρο του Νομικού Συμβουλίου του Κράτους, που κατέθεσε δήλωση, σύμφωνα με το άρθρο 26 του ν. 4509/2017, περί μη εμφανίσεώς της, και 2) Δημοτικής Επιχείρησης Ύδρευσης Αποχέτευσης Κορίνθου, που εδρεύει στην ………….. (……………..), η οποία παρέστη με τον δικηγόρο Αντώνιο Παππά (Α.Μ. 326 Δ.Σ. Κορίνθου), που τον διόρισε με πληρεξούσιο, ο οποίος κατέθεσε δήλωση σύμφωνα με το άρθρο 26 του ν. 4509/2017, περί μη εμφανίσεώς του,

και κατά των παρεμβαινουσών: 1) ένωσης με την επωνυμία «…………….», που εδρεύει στην ……… (…………) και αποτελείται από τις: α) ανώνυμη εταιρεία με την επωνυμία «…………. ΑΝΩΝΥΜΟΣ ΤΟΥΡΙΣΤΙΚΗ ΤΕΧΝΙΚΗ ΚΑΙ ….ΕΤΑΙΡΕΙΑ» και τον διακριτικό τίτλο «……………...», που εδρεύει στην……….. (……………), β) ανώνυμη εταιρεία με την επωνυμία «………………ΑΝΩΝΥΜΗ ΤΕΧΝΙΚΗ ΕΜΠΟΡΙΚΗ …..ΕΤΑΙΡΙΑ» και τον διακριτικό τίτλο «…………..», που εδρεύει στην ……….. (…………) και γ) ανώνυμη εταιρεία με την επωνυμία «…………… ΜΟΝΟΠΡΟΣΩΠΗ ΑΝΩΝΥΜΗ ΕΤΑΙΡΕΙΑ» και τον διακριτικό τίτλο «……………...», που εδρεύει στην ……….. (…………), η οποία παρέστη με τον δικηγόρο Βασίλειο Χατζηγιαννάκη (Α.Μ. 28288), που τον διόρισε με πληρεξούσιο, και 2) Δημοτικής Επιχείρησης Ύδρευσης Αποχέτευσης Κορίνθου, που εδρεύει στην ……………. (………………..), η οποία παρέστη με τον δικηγόρο Αντώνιο Παππά (Α.Μ. 326 Δ.Σ. Κορίνθου), που τον διόρισε με πληρεξούσιο.

Με την αίτηση αυτή η αιτούσα ένωση επιδιώκει να ακυρωθούν και να ανασταλεί η εκτέλεση: α) της 882, 883/2024 απόφασης της Ενιαίας Ανεξάρτητης Αρχής Δημοσίων Συμβάσεων (Ε.Α.Δ.Η.Σ.Υ.), β) της υπ` αριθ. ………/5.4.2024 απόφασης του Δ.Σ. της Δ.Ε.Υ.Α. Κορίνθου και κάθε άλλης σχετικής πράξης ή παράλειψης της Διοικήσεως.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Μαγδαληνής Φασιλάκη.

Κατόπιν το δικαστήριο άκουσε τους πληρεξουσίους της αιτούσας ένωσης εταιρειών, οι οποίοι ζήτησαν να γίνει δεκτή η αίτηση, και τους πληρεξουσίους των παρεμβαινουσών, οι οποίοι ζήτησαν την απόρριψή της.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ  μ ε λ έ τ η σ ε  τ α  σ χ ε τ ι κ ά  έ γ γ ρ α φ α

Σ κ έ φ θ η κ ε  κ α τ ά  τ ο ν  Ν ό μ ο


1.	Επειδή, για την άσκηση της κρινόμενης αίτησης έχει καταβληθεί, κατά τα οριζόμενα στην παρ. 5 του άρθρου 372 του ν. 4412/ 2016 (Α` 147), όπως το άρθρο αυτό έχει αντικατασταθεί με το άρθρο 138 του ν. 4782/2021 (Α` 36), παράβολο ποσού 2.500 ευρώ, δηλαδή το ήμισυ του συνολικώς οφειλόμενου παραβόλου (βλ. το ………. /21.6.2024 /σειρά ……… διπλότυπο είσπραξης τύπου .. του ΚΕ.Β.……).

 2.	Επειδή, με την κρινόμενη αίτηση ζητείται η ακύρωση: α) της 882, 883/2024 απόφασης της Ενιαίας Ανεξάρτητης Αρχής Δημοσίων Συμβάσεων (Ε.Α.Δ.Η.Σ.Υ.), με την οποία αφενός έγινε εν μέρει δεκτή η από 16.4.2024 προδικαστική προσφυγή της ήδη παρεμβαίνουσας «Ένωσης οικονομικών φορέων ……………………..» κατά της ………/5.4.2024 απόφασης του Διοικητικού Συμβουλίου (Δ.Σ.) της Δημοτικής Επιχείρησης Ύδρευσης Αποχέτευσης Κορίνθου (στο εξής Δ.Ε.Υ.Α. ή Δ.Ε.Υ.Α. Κορ.) και διαπιστώθηκαν τρεις επιπλέον λόγοι απόρριψης της προσφοράς της αιτούσας, αφετέρου απορρίφθηκε η από 16.4.2024 προδικαστική προσφυγή της αιτούσας κατά της αυτής απόφασης και β) της ανωτέρω ……/5.4.2024 απόφασης του Δ.Σ. της Δ.Ε.Υ.Α. Κορίνθου, με την οποία εγκρίθηκε το 1ο πρακτικό της Επιτροπής Διαγωνισμού για την επιλογή αναδόχου για το έργο «Έργα συλλογής, μεταφοράς και επεξεργασίας ακαθάρτων Άσσου-Λεχαίου-Βόχας», απορρίφθηκε η προσφορά της αιτούσας και κρίθηκε πλήρης και αποδεκτή η προσφορά της Ένωσης οικονομικών φορέων «……….» η οποία έλαβε συνολική βαθμολογία τεχνικής προσφοράς 100 βαθμούς.

 3.	Επειδή, ο επίδικος διαγωνισμός προκηρύχθηκε από την Δ.Ε.Υ.Α. Κορίνθου, η οποία συστάθηκε με το άρθρο μόνο του π.δ. 286/1982 (Α` 51) ως δημοτική επιχείρηση, και ειδικότερα ως νομικό πρόσωπο ιδιωτικού δικαίου με κοινωφελή χαρακτήρα κατά τις διατάξεις του ν.1069/1980 (Α` 191), είναι υπεύθυνη για τη συλλογή των λυμάτων και την παραγωγή επεξεργασμένων αστικών λυμάτων, κατάλληλων για ασφαλή διάθεση στο περιβάλλον, και ασκεί δραστηριότητες μελέτης, κατασκευής, συντήρησης, εκμετάλλευσης, διοίκησης και λειτουργίας δικτύων μεταφοράς νερού, δικτύων διανομής ύδρευσης, δικτύων αποχέτευσης ακάθαρτων και ομβρίων υδάτων σύμφωνα με το άρθρο 1 παρ. 3 εδ. β και γ` του ν.1069/1980, όπως το άρθρο 1 αντικαταστάθηκε με το άρθρο 1 του ν. 4483/2017 (Α` 107) και ως εκ τούτου αποτελεί στον τομέα αυτόν αναθέτοντα φορέα, κατά την έννοια του άρθρου 4 παρ. 1 σε συνδυασμό με το άρθρο 10 παρ. 1 της οδηγίας 2014/25/ΕΕ (L 134) (ΣτΕ 1020/2022 σκ.3, 568/2019 σκ.3 κ.α.). Επίσης, το αντικείμενο του διαγωνισμού (συλλογή, μεταφορά και επεξεργασία λυμάτων) εντάσσεται στο ανωτέρω πεδίο της κύριας δραστηριότητας του εν λόγω αναθέτοντος φορέα. Υπό τα δεδομένα αυτά, ο ένδικος διαγωνισμός, ως εκ της ιδιότητας της Δ.Ε.Υ.Α. Κορίνθου ως αναθέτοντος φορέα, του αντικειμένου του διαγωνισμού και της εκτιμώμενης αξίας της σύμβασης (49.300.000,00 ευρώ χωρίς ΦΠΑ), εμπίπτει στο πεδίο εφαρμογής της Οδηγίας 2014/25/ΕΕ και του ν. 4412/2016, η δε υπό κρίση αίτηση ανήκει στην αρμοδιότητα του Συμβουλίου της Επικρατείας σύμφωνα με το άρθρο 372 παρ. 3 του ν. 4412/2016, όπως ισχύει.

 4.	Επειδή, με έννομο συμφέρον και εν γένει παραδεκτώς παρεμβαίνει στη δίκη η ένωση οικονομικών φορέων με την επωνυμία «……………….» υπέρ του κύρους των προσβαλλόμενων πράξεων.

 5.	Επειδή, η καθ’ ης η αίτηση Ε.Α.Δ.Η.Σ.Υ., ως ανεξάρτητη αρχή [η οποία συγκροτήθηκε με τις διατάξεις του Μέρους Α` του ν. 4912/2022 (Α` 59/17.3.2022) και στην οποία συγχωνεύθηκε (μαζί με την Ενιαία Ανεξάρτητη Αρχή Δημοσίων Συμβάσεων που είχε συσταθεί με τον ν. 4013/2011, Α` 204) η αρχικώς προβλεπόμενη με το άρθρο 347 του ν. 4412/2016 Αρχή Εξέτασης Προδικαστικών Προσφυγών (ΑΕΠΠ)], έχει ικανότητα διαδίκου και νομιμοποιείται παθητικώς στην παρούσα δίκη. Ομοίως νομιμοποιείται παθητικώς στην παρούσα δίκη, όπως αυτή οριοθετείται από το προπαρατεθέν στην δεύτερη σκέψη αίτημα της κρινομένης αίτησης, και η αναθέτουσα αρχή (Δ.Ε.Υ.Α. Κορ), με την απόφαση της οποίας αποκλείσθηκε η αιτούσα από τον επίδικο διαγωνισμό, η δε από 19.8.2024 «παρέμβασή» της έχει χαρακτήρα υπομνήματος (πρβ. ΣτΕ ΕΑ 6/2019 σκ. 3).

 6.	Επειδή, από τα στοιχεία του φακέλου προκύπτουν τα εξής : Με την 3472/3.10.2023 απόφαση του Προέδρου του Δ.Σ. της Δ.Ε.Υ.Α. Κορ. προκηρύχθηκε ανοικτή διαδικασία επιλογής αναδόχου για την κατασκευή του έργου «Έργα συλλογής, μεταφοράς και επεξεργασίας ακαθάρτων Άσσου-Λεχαίου-Βόχας», εκτιμώμενης αξίας 49.300.000,00 ευρώ (μη συμπεριλαμβανομένου ΦΠΑ), με κριτήριο ανάθεσης την πλέον συμφέρουσα από οικονομική άποψη προσφορά βάσει βέλτιστης σχέσης ποιότητας - τιμής με αξιολόγηση μελέτης. Σύμφωνα με την απόφαση αυτή και την από 3.10.2024 Διακήρυξη δημόσιου ανοικτού ηλεκτρονικού διαγωνισμού μέσω Ε.Σ.Η.ΔΗ.Σ αντικείμενο του έργου αποτελούν: 1) Η κατασκευή των εσωτερικών δικτύων ακαθάρτων των οικισμών Άσσου-Κάτω Άσσου-Περιγιαλίου και Λεχαίου του Δήμου Κορινθίων καθώς και των οικισμών Βραχάτι -Ζευγολατιό του Δήμου Βέλου-Βόχας, 2) Ο αγωγός μεταφοράς λυμάτων από τον Άσσο (όπου θα συγκεντρώνονται τα λύματα) μέχρι την Εγκατάσταση Επεξεργασίας Λυμάτων Κορίνθου Λουτρακίου (στο εξής ΕΕΛ) και η κατασκευή τριών (3) προωθητικών αντλιοστασίων του αγωγού μεταφοράς για την προώθηση των λυμάτων στην ΕΕΛ Κορίνθου Λουτρακίου στην περιοχή του Ισθμού και 3) Επέκταση και αναβάθμιση της ΕΕΛ για την αύξηση της δυναμικότητας επεξεργασίας της, ώστε να είναι δυνατή η υποδοχή και επεξεργασία των επιπλέον λυμάτων με ταυτόχρονη εξοικονόμηση ενέργειας. Τα έργα στην ΕΕΛ περιλαμβάνουν την αντικατάσταση τμήματος των δίδυμων καταθλιπτικών αγωγών Κορίνθου και Λουτρακίου, την κατασκευή έργων πρωτοβάθμιας καθίζησης και αναερόβιας χώνευσης, δύο δεξαμενών δευτεροβάθμιας καθίζησης, έργων τριτοβάθμιας και προχωρημένης επεξεργασίας για την πλήρη αξιοποίηση της εκροής για περιορισμένη και απεριόριστη άρδευση καθώς και εγκαταστάσεις αποθήκευσης και απολύμανσης του παραγόμενου νερού εντός της ΕΕΛ καθώς και την αναβάθμιση του υφιστάμενου Η/Μ εξοπλισμού των έργων προεπεξεργασίας και υποδοχής βοθρολυμάτων, των δεξαμενών αερισμού, των υφιστάμενων δεξαμενών δευτεροβάθμιας καθίζησης, των έργων αφυδάτωσης ιλύος και του συστήματος αυτοματισμού, για την αύξηση της αποδοτικότητας τους, προκειμένου η ΕΕΛ να ανταποκριθεί στο πρόσθετο φορτίο εξασφαλίζοντας παράλληλα εξοικονόμηση στην κατανάλωση ενέργειας. Ως καταληκτική ημερομηνία υποβολής ηλεκτρονικών προσφορών ορίσθηκε τελικώς η 4.12.2023. Στο διαγωνισμό συμμετείχαν η αιτούσα και η παρεμβαίνουσα. Η Επιτροπή Διαγωνισμού (εφεξής ΕΔ), κατά τον έλεγχο του (υπο)φακέλου «Δικαιολογητικά Συμμετοχής», διαπίστωσε ότι τα δικαιολογητικά της παρεμβαίνουσας είχαν υποβληθεί σύμφωνα με τα προβλεπόμενα στη διακήρυξη, ενώ τα δικαιολογητικά της αιτούσας έχρηζαν διευκρινίσεων όσον αφορά το ανεκτέλεστο υπόλοιπο του μέλους αυτής «…………..». Ακολούθως, η ΕΔ εξέτασε τον (υπο)φάκελο «Τεχνική Προσφορά-Μελέτη» και διαπίστωσε ότι αμφότερες οι προσφορές έχρηζαν διευκρινίσεων. Με την ………./1.3.2024 Πρόσκληση αποσαφήνισης- συμπλήρωσης προσφοράς κατά το άρθρο 9 της διακήρυξης η ΕΔ ζήτησε από την αιτούσα: α) την υποβολή Υπεύθυνης Δήλωσης όπου θα διευκρινίζεται ότι το δηλωθέν στο ΕΕΕΣ ανεκτέλεστο υπόλοιπο του μέλους της ένωσης «…………...» δεν έχει μεταβληθεί κατά τον χρόνο υποβολής της προσφοράς, β) την υποβολή Υπεύθυνης Δήλωσης Ακρίβειας Αντιγράφων του νόμιμου εκπροσώπου της ένωσης, η οποία δεν περιλαμβανόταν στην Τεχνική Προσφορά, εάν εκ παραδρομής δεν είχε συμπεριληφθεί, και γ) τη συμπλήρωση των εξής ελλείψεων της Τεχνικής Προσφοράς: i. υποβολή ISO για τον προσφερόμενο λέβητα και καυστήρα (σύστημα θέρμανσης χωνευτή), ii. υποβολή πιστοποιητικού ISO27001 (για την ασφάλεια των πληροφοριών) του οίκου ανάπτυξης λογισμικού εφαρμογών για τους προγραμματιζόμενους λογικούς ελεγκτές (PLC) iii. Υποβολή πιστοποιητικού βαθμού προστασίας ΙΡ του προσφερόμενου Η/Ζ και iv. μεταφράσεις των πιστοποιητικών ISO των οίκων ………. . Η αιτούσα Ένωση υπέβαλε με το από 11.3.2024 συνοδευτικό έγγραφο τα διευκρινιστικά στοιχεία που της ζητήθηκαν. Μεταξύ των εγγράφων αυτών περιλαμβανόταν και η από 30.11.2023 Υπεύθυνη Δήλωση του νομίμου εκπροσώπου του μέλους αυτής ……………., με την οποία η εν λόγω εταιρεία έθεσε υπ` όψιν του αναθέτοντος φορέα α) την καταγγελία σύμβασης με αρχή που εδρεύει σε χώρα εκτός Ε.Ε. (Υπουργείο Υγείας της Δημοκρατίας της Βόρειας Μακεδονίας) για την κατασκευή νοσοκομείου στην πόλη …. που είχε αναλάβει το εκεί εδρεύον υποκατάστημά της και β) την καταγγελία δημόσιας σύμβασης με την Αρχή Ηλεκτρισμού της Κύπρου, που είχε αναλάβει η κοινοπραξία «……………… », στην οποία η …………….. συμμετείχε με ποσοστό 23,46%. Οι διευκρινίσεις αυτές έγιναν εν μέρει αποδεκτές από την Επιτροπή (βλ. παρακάτω), ειδικώς δε σε σχέση με την από 30.11.2023 υπεύθυνη δήλωση της ………….. ουδέν περιελήφθη στο Πρακτικό 1. Περαιτέρω, κατά την εξέταση της τεχνικής προσφοράς της παρεμβαίνουσας η ΕΔ διαπίστωσε ασάφεια στους υδραυλικούς υπολογισμούς των αντλιοστασίων μεταφοράς προς την ΕΕΛ και στους υπολογισμούς του Πίνακα 1.6 του Παραρτήματος ΙΙ Κεφάλαιο 3 παρ. 4 του Τόμου 1 της Τεχνικής Προσφοράς, οφειλόμενη «στην ταυτόχρονη παράθεση των παλαιότερων λειτουργικών δεδομένων των αντλιοστασίων σε άλλα συμβατικά τεύχη», η οποία, κατά την κρίση της ΕΔ έχρηζε διευκρίνισης. Προς το σκοπό αυτό, με την …………/12.3.2024 Πρόσκληση ζητήθηκε από την παρεμβαίνουσα η συμπληρωματική υποβολή υδραυλικών υπολογισμών και καμπυλών λειτουργίας για τα αντλιοστάσια μεταφοράς προς την ΕΕΛ. Με το από 21.3.2024 έγγραφο, η παρεμβαίνουσα ένωση υπέβαλε τα ζητηθέντα στοιχεία, από τον έλεγχο των οποίων η Ε.Δ. διαπίστωσε ότι οι υπολογισμοί ανταποκρίνονται στις απαιτήσεις των τευχών δημοπράτησης, έκρινε δε ότι οι διευκρινίσεις που παρείχε η παρεμβαίνουσα δεν συνιστούν τροποποίηση της προσφοράς της και τις έκανε αποδεκτές. Κατόπιν τούτου, η ΕΔ διαπίστωσε τη συμμόρφωση της τεχνικής προσφοράς της παρεμβαίνουσας με τις απαιτήσεις του Κανονισμού Μελετών Έργου (ΚΜΕ) και των τευχών δημοπράτησης και την έκρινε αποδεκτή στο σύνολό της. Εν συνεχεία, προχώρησε στην εξέταση της τεχνικής προσφοράς της αιτούσας ένωσης για την οποία διαπίστωσε ότι απέκλινε των απαιτήσεων που είχαν τεθεί με τα τεύχη δημοπράτησης όσον αφορά α) την μη υποβολή υγιεινολογικών υπολογισμών για το σενάριο του Πίνακα Α του παραρτήματος Ι του ΚΜΕ, το οποίο αποτελεί το βασικό δεδομένο σχεδιασμού του έργου και το δυσμενέστερο σε σχέση με τα ρυπαντικά φορτία, με συνέπεια το προσφερόμενο έργο να υπολείπεται των απαιτήσεων του ΚΜΕ, β) την μη υποβολή αναλυτικού γραμμικού χρονοδιαγράμματος ανά μονάδα και δίκτυο, γ) την μη υποβολή πιστοποιητικού ISO 9001:2015 για το σύστημα θέρμανσης χωνευτή σε συνέχεια της διευκρίνισης- συμπλήρωσης που δεν έγινε αποδεκτή και δ) ελλείψεις στα στοιχεία τεκμηρίωσης των προσφερόμενων Προγραμματιζόμενων Λογικών Ελεγκτών (PLC) ως προς την υποχρέωση υποβολής Πιστοποιητικού ανάπτυξης λογισμικού ISO27001 ή λειτουργικής συμβατότητας κατά περίπτωση, σε συνέχεια της διευκρίνισης- συμπλήρωσης η οποία δεν έγινε αποδεκτή. Η Επιτροπή Διαγωνισμού, λαμβάνοντας υπόψη ότι καθεμία από τις παραπάνω ελλείψεις-αποκλίσεις από τις απαιτήσεις του ΚΜΕ και των συμβατικών εγγράφων συνιστά μη συμμόρφωση της τεχνικής προσφοράς με τον Κανονισμό Μελετών του Έργου και τον Πίνακα Συμμόρφωσης, πρότεινε τον αποκλεισμό της αιτούσας ένωσης από τα επόμενα στάδια της διαδικασίας επιλογής αναδόχου. Ακολούθως, προέβη σε αξιολόγηση της τεχνικής προσφοράς της παρεμβαίνουσας και βαθμολόγησε αυτή με 100 βαθμούς. Το ανωτέρω Πρακτικό Ι εγκρίθηκε με την ……/05.04.2024 απόφαση (Πρακτικό της ../2024 Συνεδρίασης) του Δ.Σ. της Δ.Ε.Υ.Α. Κορ. Κατά της απόφασης αυτής, η αιτούσα και η παρεμβαίνουσα άσκησαν ενώπιον της Ε.Α.Δ.Η.Σ.Υ. προδικαστικές προσφυγές, η μεν παρεμβαίνουσα προβάλλοντας ότι συνέτρεχαν εννέα ( 9 ) πρόσθετοι λόγοι απόρριψης της τεχνικής προσφοράς της αιτούσας, η δε αιτούσα πλήττοντας αφενός τους λόγους απόρριψης της τεχνικής προσφοράς της, αφετέρου την κρίση περί αποδοχής της προσφοράς της παρεμβαίνουσας προβάλλοντας είκοσι (20) λόγους κατ` αυτής. Εκατέρωθεν δε ασκήθηκαν παρεμβάσεις. Η Ε.Α.Δ.Η.Σ.Υ. συνεξέτασε τις προδικαστικές προσφυγές και με την 882, 883/2024 απόφασή της (και ήδη προσβαλλόμενη απόφαση), απέρριψε την προδικαστική προσφυγή της αιτούσας τόσο κατά το μέρος που στρεφόταν κατά του αποκλεισμού της όσο και κατά το μέρος που στρεφόταν κατά της αποδοχής της προσφοράς της παρεμβαίνουσας και έκανε εν μέρει δεκτή την προδικαστική προσφυγή της παρεμβαίνουσας κρίνοντας ότι συνέτρεχαν οι εξής επιπρόσθετοι λόγοι αποκλεισμού της αιτούσας ένωσης: Πρώτον, λόγω υποβολής μη ακριβούς Ε.Ε.Ε.Σ. από το μέλος ……….. της αιτούσας Ένωσης σε σχέση με την συνδρομή λόγου αποκλεισμού στο πρόσωπό της, δεύτερον, λόγω μη υποβολής υπεύθυνης δήλωσης αποδοχής της αποκλειστικής συνεργασίας της αιτούσας ένωσης με την εταιρεία μελετών «…………….. ΑΝΩΝΥΜΗ ΕΤΑΙΡΕΙΑ» κατά παράβαση του ΚΜΞ, μέρος Α, παρ.1.0 Γενικά σελ.3) και τρίτον, λόγω μη συμμόρφωσης με τις ελάχιστες απαιτήσεις της Τεχνικής Περιγραφής και του ΚΜΕ ως προς τον αναστροφέα κομποστοποίησης καθώς στα μεν συμβατικά τεύχη προβλέπεται ότι η ιλύς θα διαμορφώνεται σε σειράδια με πλάτος 3 μέτρα, ύψος κορυφής 1,40 m και απόσταση μεταξύ τους 0,5 m, και ότι οι σωροί θα αναμοχλεύονται με χρήση αυτοκινούμενου αναστροφέα, η δε αιτούσα στην προσφορά της προέβλεπε ότι η ιλύς θα διαμορφώνεται σε σειράδια με πλάτος 3 m και απόσταση μεταξύ τους 0,5 m, αλλά με ύψος κορυφής 1,30 m, και για την αναμόχλευσή τους προσέφερε μηχάνημα που έχει την ικανότητα διαμόρφωσης και αναστροφής σωρών πλάτους 3m και ύψους 1,3 m, προσέθεσε δε η Ε.Α.Δ.Η.Σ.Υ. ως επάλληλο λόγο αποκλεισμού και την παρατιθέμενη στο έγγραφο των απόψεων της Δ.Ε.Υ.Α. Κορ. (απόφαση ……./2024 του Δ.Σ. αυτής) έλλειψη κουβούκλιου προστασίας του χειριστή.

 7.	Επειδή, ο ν. 4412/2016 (Α`147) ορίζει μεταξύ άλλων τα ακόλουθα: Άρθρο 345 παρ. 3 [όπως τροποποιήθηκε με το άρθρο 134 του ν. 4782/2021 (Α` 36)] « Ως “αναθέτουσες αρχές” κατά τις διατάξεις του παρόντος βιβλίου νοούνται οι αναθέτουσες αρχές και οι αναθέτοντες φορείς της περ. 1 της παρ. 1 του άρθρου 2» , Άρθρο 346 [όπως τροποποιήθηκε με το άρθρο 107 παρ. 49 του ν. 4497/2017 (Α` 171)] «1. Κάθε ενδιαφερόμενος, ο οποίος έχει ή είχε συμφέρον να του ανατεθεί σύμβαση ... και έχει υποστεί ή ενδέχεται να υποστεί ζημία από εκτελεστή πράξη ή παράλειψη της αναθέτουσας αρχής κατά παράβαση της ευρωπαϊκής ή εσωτερικής νομοθεσίας, έχει δικαίωμα να προσφύγει στην ... ΑΕΠΠ [ήδη στην Ε.Α.Δ.Η.Σ.Υ.], σύμφωνα με τα ειδικότερα οριζόμενα στο άρθρο 360 ...», Άρθρο 360 «1. Κάθε ενδιαφερόμενος ο οποίος έχει ή είχε συμφέρον να του ανατεθεί συγκεκριμένη σύμβαση του νόμου αυτού και έχει ή είχε υποστεί ή ενδέχεται να υποστεί ζημία από εκτελεστή πράξη ή παράλειψη της αναθέτουσας αρχής κατά παράβαση της νομοθεσίας της Ευρωπαϊκής Ένωσης ή της εσωτερικής νομοθεσίας, υποχρεούται, πριν από την υποβολή των προβλεπόμενων στον Τίτλο 3 ένδικων βοηθημάτων, να ασκήσει προδικαστική προσφυγή ενώπιον της ΑΕΠΠ [ήδη της Ε.Α.Δ.Η.Σ.Υ.] κατά της σχετικής πράξης ή παράλειψης της αναθέτουσας αρχής. 2. Η άσκηση της προδικαστικής προσφυγής αποτελεί προϋπόθεση για την άσκηση των ένδικων βοηθημάτων του Τίτλου 3 κατά των εκτελεστών πράξεων ή παραλείψεων των αναθετουσών αρχών ...», Άρθρο 362 [όπως τροποποιήθηκε με το άρθρο 49 παρ. 3 του ν. 4456/2017 (Α` 24)] «1. ... Η προδικαστική προσφυγή περιέχει τις νομικές και πραγματικές αιτιάσεις που δικαιολογούν το αίτημά της. ...3. Κάθε ενδιαφερόμενος, του οποίου επηρεάζονται τα συμφέροντα, δικαιούται να ασκήσει, εντός αποκλειστικής προθεσμίας δέκα (10) ημερών από την κοινοποίηση σε αυτόν της προσφυγής, σύμφωνα με την παράγραφο 1 του άρθρου 365, παρέμβαση ενώπιον της ΑΕΠΠ, σύμφωνα με την παράγραφο 1 και κατά τα ειδικότερα οριζόμενα στον Κανονισμό Εξέτασης Προδικαστικών Προσφυγών, για τη διατήρηση της ισχύος της προσβαλλόμενης πράξης, προσκομίζοντας όλα τα κρίσιμα έγγραφα που έχει στη διάθεσή του» , Άρθρο 365 [όπως αντικαταστάθηκε από το άρθρο 136 του ν. 4782/2021 (Α` 36)] «1. ... H αναθέτουσα αρχή ... α) ... β) Διαβιβάζει στην ΑΕΠΠ [ήδη στην Ε.Α.Δ.Η.Σ.Υ.], το αργότερο εντός δεκαπέντε (15) ημερών από την ημέρα κατάθεσης [της προδικαστικής προσφυγής], τον πλήρη φάκελο της υπόθεσης, ... και τις απόψεις της επί της προσφυγής. Η αναθέτουσα αρχή μπορεί στις απόψεις της να παραθέσει αρχική ή συμπληρωματική αιτιολογία της προσβαλλόμενης με την προδικαστική προσφυγή πράξης. γ) Κοινοποιεί σε όλα τα μέρη τις απόψεις της, ... μέσω του ηλεκτρονικού τόπου του διαγωνισμού το αργότερο έως την επομένη εργάσιμη ημέρα από την κατάθεσή τους. ... Συμπληρωματικά υπομνήματα κατατίθενται από οποιοδήποτε από τα μέρη μέσω της πλατφόρμας του ΕΣΗΔΗΣ ή, αν αυτό δεν είναι εφικτό ή αν ο διαγωνισμός δεν διενεργείται μέσω ΕΣΗΔΗΣ, με οποιοδήποτε πρόσφορο μέσο, το αργότερο εντός πέντε (5) ημερών από την κοινοποίηση των απόψεων της αναθέτουσας αρχής. 2 ... 8. Οι προθεσμίες του παρόντος άρθρου είναι αποκλειστικές». Εξ άλλου, στο άρθρο 367 του ν. 4412/2016 ορίζεται ότι: «1. Η ΑΕΠΠ [ήδη Ε.Α.Δ.Η.Σ.Υ.] αποφαίνεται αιτιολογημένα επί της βασιμότητας των προβαλλόμενων πραγματικών και νομικών ισχυρισμών της προσφυγής και των ισχυρισμών της αναθέτουσας αρχής και, σε περίπτωση παρέμβασης, των ισχυρισμών του παρεμβαίνοντος και δέχεται (εν όλω ή εν μέρει) ή απορρίπτει την προσφυγή ... 2. ... 5. [όπως προστέθηκε με την παρ. 43 του άρθρου 43 του ν. 4605/2019 (Α` 52)] Η ΑΕΠΠ [ήδη Ε.Α.Δ.Η.Σ.Υ.] επιλαμβάνεται αποκλειστικά επί θεμάτων που θίγονται με την προσφυγή και δεν μπορεί να ελέγξει παρεμπιπτόντως όρους της διακήρυξης ή ζητήματα που αφορούν τη διενέργεια της διαδικασίας». Περαιτέρω, ο εκδοθείς κατ’ εξουσιοδότηση του άρθρου 365 παρ. 7 του ν. 4412/2016 «Κανονισμός εξέτασης Προδικαστικών Προσφυγών ενώπιον της Αρχής Εξέτασης Προδικαστικών Προσφυγών» [π.δ. 39/2017 (Α` 64)] όρισε στο άρθρο 8 παρ. 2 ότι: «Η προσφυγή υποβάλλεται υποχρεωτικά με τη χρήση τυποποιημένου εντύπου, όπως αυτό παρατίθεται στο Παράρτημα Ι», σύμφωνα δε με το οικείο τυποποιημένο έντυπο στο πεδίο 8 («ΛΟΓΟΙ ΕΠΙ ΤΩΝ ΟΠΟΙΩΝ ΒΑΣΙΖΕΤΑΙ Η ΠΡΟΣΦΥΓΗ») ο προσφεύγων καλείται «Να προσδιορίσε[ι] ειδικά τους νομικούς και πραγματικούς λόγους επί των οποίων βασίζεται η προσφυγή».

 8.	Επειδή, όπως συνάγεται από τις παρατεθείσες στην προηγουμένη σκέψη διατάξεις, η προδικαστική προσφυγή περιέχει τις νομικές και πραγματικές αιτιάσεις που στοιχειοθετούν την προβαλλόμενη παρανομία. Η αναθέτουσα αρχή (ή, κατά περίπτωση, ο αναθέτων φορέας) δύναται να εκθέσει τις επί της προσφυγής απόψεις της, παραθέτοντας, μάλιστα, και συμπληρωματική αιτιολογία. Στη συνέχεια η Ε.Α.Δ.Η.Σ.Υ., επιλαμβανομένη της εν λόγω προσφυγής, κρίνει αποκλειστικώς τα θιγόμενα με αυτήν θέματα, τους ισχυρισμούς και τα στοιχεία που επικαλούνται ο προσφεύγων, η αναθέτουσα αρχή και ο τυχόν παρεμβαίνων (ΕΑ ΣτΕ 15/2021, 288/2020 σκ. 13, 314/2019 σκ. 7), περιοριζόμενη εντός του πλαισίου των προβαλλομένων με την προσφυγή αιτιάσεων και των ισχυρισμών προς αντίκρουσή τους, χωρίς να έχει εξουσία να τροποποιήσει την προσβαλλόμενη πράξη ή να προβεί η ίδια στην οφειλομένη ενέργεια καθ` υποκατάσταση της αναθέτουσας αρχής (ΕΑ ΣτΕ 15/2021, 204, 29/2019, 54/2018 πενταμ.). Εν όψει δε και του σκοπού των ως άνω διατάξεων, που συνίσταται στην αποτελεσματική παροχή προστασίας σε στάδιο προηγούμενο της άσκησης ενδίκων βοηθημάτων, συνάγεται ότι πρέπει να παρέχεται στον προσφεύγοντα η δυνατότητα να λαμβάνει γνώση των απόψεων της αναθέτουσας αρχής, προκειμένου να διασφαλίζονται κατά το στάδιο αυτό οι προϋποθέσεις ουσιαστικής αντιμωλίας (ΣτΕ 780/2019 σκ.11 κ.α. ). Προς την κατεύθυνση αυτήν η αναφερθείσα στην προηγουμένη σκέψη διάταξη της παρ. 1 του άρθρου 365 του ν. 4412/2016 ρητώς ερρύθμισε το ζήτημα της κοινοποίησης στον προσφεύγοντα και της δυνατότητας αντίκρουσης από αυτόν της συμπληρωματικής αιτιολογίας της προσβαλλομένης πράξης, με υπόμνημα που ήδη πρέπει να κατατίθεται έως πέντε (5) ημέρες μετά την προς αυτόν κοινοποίηση της συμπληρωματικής αυτής αιτιολογίας, της σχετικής προθεσμίας οριζομένης ως αποκλειστικής, δεδομένου, άλλωστε, και του τεχνικού, συχνά, χαρακτήρα των σχετικών ζητημάτων (πρβ. ΣτΕ 1000/2022). Επί παρελεύσεως απράκτου του ως άνω πενθημέρου, χωρίς υποβολή από τον προσφεύγοντα, εμπροθέσμως, υπομνήματος προς αντίκρουση της συμπληρωματικής αιτιολογίας της αναθέτουσας αρχής, εφ` όσον πρόκειται για αιτιολογία γνησίως συμπληρωματική και όχι απλώς ενισχυτική της αρχικής, η συμπληρωματική αυτή αιτιολογία καθίσταται πλέον οριστική και, συνακολούθως, η Ε.Α.Δ.Η.Σ.Υ. στερείται εξουσίας να κρίνει αυτεπαγγέλτως τη νομιμότητα αυτής (ΣτΕ 1399/2023 σκ.13, 1000/2022 σκ.17, πρβ. και ΣτΕ 1855/2021, 1419/2021, ΕΑ 61/2017, 298, 107/2016), χωρίς τούτο να είναι, πάντως, από την άποψη αυτή, ασύμβατο προς τον ενδικοφανή χαρακτήρα της προδικαστικής προσφυγής (ΣτΕ 1000/2022,	1419/2021	σκ.10, 2093/2020). Περαιτέρω, δυνατότητα υποβολής υπομνήματος επί της συμπληρωματικής αιτιολογίας παρέχεται και στον παρεμβαίνοντα ενώπιον της Ε.Α.Δ.Η.Σ.Υ. σύμφωνα με τη ρητή διάταξη του άρθρου 365 παρ.1 τελευταίο εδάφιο του ν.4412/2016, προς υποστήριξη ή και αντίκρουση των απόψεων της αρχής, εάν σε αυτές περιλαμβάνεται αιτιολογία βλαπτική για τον ίδιο. Τούτο δικαιολογείται από την ανάγκη εκκαθάρισης του πραγματικού στα πλαίσια της ενδικοφανούς διαδικασίας. Η δυνατότητα όμως αυτή δεν εξικνείται μέχρι του σημείου να θεσπίζεται για τον παρεμβαίνοντα υποχρέωση αντίκρουσης της τυχόν βλαπτικής συμπληρωματικής αιτιολογίας αντίστοιχη με την υποχρέωση του προσφεύγοντος, επί ποινή «οριστικοποίησης» της επίμαχης αιτιολογίας. Και τούτο διότι, όπως γίνεται δεκτό, τρίτος, ο οποίος θίγεται από την αποδοχή προδικαστικής προσφυγής άλλου ενδιαφερόμενου, δικαιούται να ασκήσει, σύμφωνα με το άρθρο 372 παρ. 1 του ν. 4412/2016, αίτηση αναστολής και ακύρωσης κατά της απόφασης της Ε.Α.Δ.Η.Σ.Υ. ανεξαρτήτως εάν έχει προηγουμένως ασκήσει παρέμβαση προς διατήρηση της ισχύος προσβαλλόμενης με την προσφυγή πράξης, κατά το άρθρο 362 παρ. 3 του ν. 4412/2016 και το άρθρο 7 του Κανονισμού Εξέτασης Προδικαστικών Προσφυγών. Στην περίπτωση αυτή, ο τρίτος (μη παρεμβάς) προβάλλει παραδεκτώς με την αίτηση αναστολής και ακύρωσης λόγους προς αντίκρουση όσων δέχθηκε η Ε.Α.Δ.Η.Σ.Υ. επί του αχθέντος ενώπιόν της με την προσφυγή ζητήματος, εντός των ορίων αυτού, όπως προσδιορίσθηκε κατά την προδικαστική διαδικασία, και δίχως αυτό να μπορεί να μεταβάλλεται ή να διευρύνεται με νέες, αυτοτελείς, αιτιάσεις. Συνεπώς, εφόσον αναγνωρίζεται το δικαίωμα αυτό (άσκησης αίτησης αναστολής και ακύρωσης του άρθρου 372 του ν. 4412/2016) στον βλαπτόμενο ο οποίος δεν άσκησε διόλου παρέμβαση, το αυτό πρέπει να ισχύει κατά μείζονα λόγο για τον βλαπτόμενο ο οποίος άσκησε μεν παρέμβαση ενώπιον της ΕΑΔΗΣν, ως επιμελής συμμετέχων σε διαγωνισμό ανάθεσης δημόσιας σύμβασης, δίχως όμως να αντικρούσει με υπόμνημα βλαπτική για τα συμφέροντά του αιτιολογία περιεχόμενη στις απόψεις της αρχής. Τούτο ισχύει με τον ρηθέντα ως άνω περιορισμό, δηλαδή ότι η αμφισβήτηση της νομιμότητας της απόφασης της Ε.Α.Δ.Η.Σ.Υ., όσον αφορά την επίμαχη συμπληρωματική αιτιολογία, δεν μπορεί να γίνει κατ` επίκληση, το πρώτον ενώπιον του δικαστηρίου, πραγματικών περιστατικών και ουσιαστικών ισχυρισμών, που δεν είχαν προβληθεί ενώπιον της Ε.Α.Δ.Η.Σ.Υ. (ΕΑ 68/2020 σκ.14, πρβ. ΣτΕ 1339/2023 σκ.16, 1604/2022 σκ.23, 1552/2022 σκ.8, 1855/2021 σκ.17 κ.α.). Όμως, κατά τη γνώμη της Συμβούλου Φρ. Γιαννακού, με τις προπαρατεθείσες διατάξεις του Βιβλίου IV του ν. 4412/2016 σκοπείται η αποτελεσματική και ταχεία επίλυση των διαφορών που ανακύπτουν κατά την ανάθεση των δημοσίων συμβάσεων και, μάλιστα, σε στάδιο προηγούμενο της άσκησης ενδίκων βοηθημάτων. Επομένως, προκειμένου να μην ανατραπεί η όλη οικονομία των διατάξεων του Βιβλίου IV του ν. 4412/2016, θα έπρεπε να γίνει δεκτό ότι στην περίπτωση που η αναθέτουσα αρχή προβαίνει, με απόφασή της περιεχόμενη στο έγγραφο των απόψεων ενώπιον της Ε.Α.Δ.Η.Σ.Υ., σε συμπλήρωση της αρχικής της πράξης αποκλεισμού οικονομικού φορέα, ο ήδη παρεμβάς στη διαδικασία ενώπιον της Ε.Α.Δ.Η.Σ.Υ. (ο οποίος, άλλωστε, όπως και ο προσφεύγων, δεν δύναται να αμφισβητήσει παραδεκτώς τη νομιμότητα της απόφασης της Ε.Α.Δ.Η.Σ.Υ. κατ` επίκληση, το πρώτον ενώπιον του δικαστηρίου, πραγματικών περιστατικών και ουσιαστικών ισχυρισμών, που δεν είχαν προβληθεί με την παρέμβαση ενώπιον της Ε.Α.Δ.Η.Σ.Υ., ΣτΕ 1855/2021) υποχρεούται να αντικρούσει τη βλαπτική γι` αυτόν συμπληρωματική αιτιολογία, με υπόμνημα υποβαλλόμενο ενώπιον της Ε.Α.Δ.Η.Σ.Υ., σύμφωνα με τις διατάξεις του άρθρου 365 παρ. 1 του ν. 4412/2016, υπό την προϋπόθεση, βεβαίως, ότι το ως άνω έγγραφο των απόψεων έχει κοινοποιηθεί νομοτύπως σε αυτόν, ώστε να διασφαλίζονται, και στο στάδιο αυτό, οι προϋποθέσεις ουσιαστικής αντιμωλίας. Άλλως, το εν λόγω νέο νόμιμο έρεισμα της πράξης της αναθέτουσας αρχής «οριστικοποιείται» (πρβ. ΣτΕ 1000/2022).

 9.	Επειδή, η παρεμβαίνουσα θέτει ζήτημα παραδεκτού του κρινόμενου ένδικου βοηθήματος ως ασκηθέντος άνευ εννόμου συμφέροντος από την αιτούσα Ένωση. Συγκεκριμένα, κατά τους ισχυρισμούς της παρέμβασης, εφόσον η αιτούσα δεν αμφισβήτησε δια της υποβολής υπομνήματος, βάσει του άρθρου 365 παρ.1γ του ν.4412/2016, την, περιεχόμενη στο έγγραφο απόψεων του αναθέτοντος φορέα ενώπιον της Ε.Α.Δ.Η.Σ.Υ., συμπληρωματική αιτιολογία απόρριψης της προσφοράς της (έλλειψη κουβουκλίου προστασίας του χειριστή στον αυτοκινούμενο αναστροφέα αναμόχλευσης σωρών ιλύος), έχει καταστεί οριστικώς αποκλεισθείσα καθώς δεν αμφισβήτησε παραδεκτώς και εμπροθέσμως το σύνολο των λόγων απόρριψης της προσφοράς της με αποτέλεσμα να έχει καταστεί τρίτη στον διαγωνισμό και να στερείται εννόμου συμφέροντος να ασκήσει την κρινόμενη αίτηση. Επικαλείται μάλιστα, προς επίρρωση τη σχετικώς διαμορφωθείσα νομολογία του Δ.Ε.Ε. (απόφαση της 9ης Φεβρουαρίου 2023, C- 53/22, …, διατάξεις της 17ης Μαΐου 2022, C -787/2021, ………….., και της 6ης Μαρτίου 2023, C493/2022, …………..). Η αιτούσα αντιτείνει με τα από 26.8.2024 και 30.8.2024 υπομνήματά της ότι η αναθέτουσα αρχή δύναται, κατά το νόμο, να εκθέτει τις απόψεις της παραθέτοντας και συμπληρωματική αιτιολογία επί των προβαλλόμενων με την προδικαστική προσφυγή αιτιάσεων και, επομένως, απόψεις επί ζητήματος που δεν τίθεται με την προδικαστική προσφυγή δεν παράγουν έννομες συνέπειες, τυχόν δε αποδοχή ισχυρισμού από την Ε.Α.Δ.Η.Σ.Υ. που δεν προβλήθηκε με την προδικαστική προσφυγή πλήττεται αποκλειστικά με την αίτηση ακύρωσης του άρθρου 372 παρ.1 του ν.4412/2016, η δε υποχρέωση αντίκρουσης της πρόσθετης αιτιολογίας βαρύνει αποκλειστικά τον προσφεύγοντα και όχι και τον παρεμβαίνοντα ενώπιον της Ε.Α.Δ.Η.Σ.Υ. Υποστηρίζει περαιτέρω ότι η ίδια δεν είχε τη δικονομική δυνατότητα να υποβάλει υπόμνημα επί ισχυρισμού που δεν προβλήθηκε με την προδικαστική προσφυγή διότι κατά νόμο οι απόψεις της αρχής αφορούν μόνο τους προβαλλόμενους με την προδικαστική προσφυγή ισχυρισμούς, επί των οποίων είχε ασκήσει παρέμβαση, η δε αιτιολογία αυτή δύναται να αμφισβητηθεί όχι με την παρέμβαση (με την οποία ο παρεμβαίνων υπερασπίζεται τη νομιμότητα της απόφασης του αναθέτοντος φορέα) αλλά μόνο με την αίτηση ακύρωσης και ότι, σύμφωνα με τη νομολογία, είναι παραδεκτός λόγος ακύρωσης ο ισχυρισμός ότι η Ε.Α.Δ.Η.Σ.Υ. δέχθηκε λόγο που δεν προβλήθηκε με την προδικαστική προσφυγή. Εν προκειμένω, κατά την κρίση του Δικαστηρίου σύμφωνα με τα προεκτεθέντα, η μη αμφισβήτηση από την νυν αιτούσα ένωση του επιπρόσθετου λόγου αποκλεισμού, ο οποίος διατυπώθηκε στο έγγραφο των απόψεων του αναθέτοντος φορέα επί της προδικαστικής προσφυγής της νυν παρεμβαίνουσας, δια της υποβολής υπομνήματος ενώπιον της Ε.Α.Δ.Η.Σ.Υ., δεν την καθιστά «οριστικώς αποκλεισθείσα» και δεν της στερεί το έννομο συμφέρον άσκησης της κρινόμενης αίτησης, η αμφισβήτηση όμως της νομιμότητας της απόφασης της Ε.Α.Δ.Η.Σ.Υ. καθ` ο μέρος αφορά τον πρόσθετο λόγο αποκλεισμού δεν μπορεί να γίνει κατ` επίκληση, το πρώτον ενώπιον του δικαστηρίου, πραγματικών περιστατικών και ουσιαστικών ισχυρισμών που δεν είχαν τεθεί υπόψη της Αρχής στα πλαίσια της ενδικοφανούς διαδικασίας που προηγήθηκε. Τα ανωτέρω δεν έρχονται σε αντίθεση με την επικληθείσα από την παρεμβαίνουσα νομολογία του ΔΕΕ, διότι στις υποθέσεις επί των οποίων εκδόθηκαν οι αποφάσεις αυτές επρόκειτο είτε για αποκλεισμό προσφέροντα με απόφαση της αναθέτουσας αρχής ερειδόμενης σε περισσότερες βάσεις, μια εκ των οποίων δεν αμφισβητήθηκε από τον αποκλεισθέντα κατά την άσκηση προσφυγής (διάταξη της 17ης Μαΐου 2022, C -787/21, ……………..), οπότε η απόφαση κατέστη οριστική διότι δεν μπορούσε πλέον να προσβληθεί με προσφυγή, είτε για προσφέροντα, του οποίου ο αποκλεισμός απορρέει από απόφαση που κατέστη οριστική διότι ασκήθηκαν και απορρίφθηκαν τα προβλεπόμενα σε εθνικό επίπεδο ένδικα μέσα (απόφαση της 9ης Φεβρουαρίου 2023, C- 53/22, .. και διάταξη της 6ης Μαρτίου 2023, C -493/22, …………., βλ. και ΣτΕ ΕΑ 80/2023 σκ.6-8). Συνεπώς, ο περί του αντιθέτου προβαλλόμενος ισχυρισμός της παρεμβαίνουσας ένωσης είναι απορριπτέος και η κρινόμενη αίτηση ασκείται μετ` εννόμου συμφέροντος και εν γένει παραδεκτώς. Κατά τη γνώμη, όμως, της Συμβούλου Φρ. Γιαννακού, ο ισχυρισμός της παρεμβαίνουσας θα έπρεπε να γίνει δεκτός, σύμφωνα με όσα αναφέρονται από τη μειοψηφούσα γνώμη στην προηγούμενη σκέψη.

 10.	Επειδή, το άρθρο 73 του ν. 4412/2016 (εφαρμοστέο εν προκειμένω δυνάμει του άρθρου 305 και 308 του ιδίου νόμου), το οποίο μεταφέρει στο ελληνικό δίκαιο το άρθρο 57 της Οδηγίας 2014/24/ΕΕ , ορίζει ότι : «1. ... 4. Οι αναθέτουσες αρχές μπορούν να αποκλείουν από τη συμμετοχή σε διαδικασία σύναψης δημόσιας σύμβασης οποιονδήποτε οικονομικό φορέα σε οποιαδήποτε από τις ακόλουθες καταστάσεις: α) ... στ) εάν ο οικονομικός φορέας έχει επιδείξει σοβαρή ή επαναλαμβανόμενη πλημμέλεια κατά την εκτέλεση ουσιώδους απαίτησης στο πλαίσιο προηγούμενης δημόσιας σύμβασης, προηγούμενης σύμβασης με αναθέτοντα φορέα ή προηγούμενης σύμβασης παραχώρησης που είχε ως αποτέλεσμα την πρόωρη καταγγελία της προηγούμενης σύμβασης, αποζημιώσεις ή άλλες παρόμοιες κυρώσεις, ζ) εάν ο οικονομικός φορέας έχει κριθεί ένοχος εκ προθέσεως σοβαρών απατηλών δηλώσεων, κατά την παροχή των πληροφοριών που απαιτούνται για την εξακρίβωση της απουσίας των λόγων αποκλεισμού ή την πλήρωση των κριτηρίων επιλογής, έχει αποκρύψει τις πληροφορίες αυτές ή δεν είναι σε θέση να προσκομίσει τα δικαιολογητικά που απαιτούνται κατ` εφαρμογή του άρθρου 79, περί Ευρωπαϊκού Ενιαίου Εγγράφου Σύμβασης. 5. ... 6. ... Σε οποιοδήποτε χρονικό σημείο κατά τη διάρκεια της διαδικασίας σύναψης σύμβασης, οι αναθέτουσες αρχές μπορούν να αποκλείουν οικονομικό φορέα, όταν αποδεικνύεται ότι ο εν λόγω οικονομικός φορέας βρίσκεται λόγω πράξεων ή παραλείψεων αυτού είτε πριν είτε κατά τη διάρκεια της διαδικασίας ανάθεσης, σε μια από τις περιπτώσεις της παρ. 4 ». Περαιτέρω, στο, σχετικό με το Ευρωπαϊκό Ενιαίο Έγγραφο Σύμβασης (ΕΕΕΣ) άρθρο 79 του ν. 4412/2016 (εφαρμοστέο εν προκειμένω δυνάμει του άρθρου 308 του ιδίου νόμου) ορίζεται [όπως διαμορφώθηκε με το άρθρο 27 ν. 4782/2021] ότι: «1. Κατά την υποβολή αιτήσεων συμμετοχής ή κατά την υποβολή προσφορών στις διαδικασίες σύναψης δημόσιων συμβάσεων, ... οι αναθέτουσες αρχές δέχονται το Ευρωπαϊκό Ενιαίο Έγγραφο Σύμβασης (ΕΕΕΣ), το οποίο ισοδυναμεί με ενημερωμένη υπεύθυνη δήλωση, με τις συνέπειες του ν. 1599/1986 (Α` 75), ως προκαταρκτική απόδειξη προς αντικατάσταση των πιστοποιητικών που εκδίδουν δημόσιες αρχές ή τρίτα μέρη, επιβεβαιώνοντας ότι ο εν λόγω οικονομικός φορέας πληροί τις ακόλουθες προϋποθέσεις: α) δεν βρίσκεται σε μία από τις καταστάσεις των άρθρων 73, περί λόγων αποκλεισμού, ., για τις οποίες οι οικονομικοί φορείς αποκλείονται ή μπορούν να αποκλεισθούν, β) ..., γ) ... Το ΕΕΕΣ αποτελείται από επίσημη δήλωση του οικονομικού φορέα ότι ο σχετικός λόγος αποκλεισμού δεν ισχύει και/ή ότι πληρούται το σχετικό κριτήριο επιλογής και παρέχει τις κατάλληλες πληροφορίες, όπως απαιτείται από την αναθέτουσα αρχή. Το ΕΕΕΣ προσδιορίζει τη δημόσια αρχή ή το τρίτο μέρος που είναι υπεύθυνο για την έκδοση των σχετικών δικαιολογητικών και περιλαμβάνει επίσημη δήλωση ότι ο οικονομικός φορέας θα είναι σε θέση, εφόσον του ζητηθεί και χωρίς καθυστέρηση, να προσκομίσει τα εν λόγω δικαιολογητικά. . . 2. . 3. Το ΕΕΕΣ καταρτίζεται βάσει του τυποποιημένου εντύπου του Παραρτήματος 2 του Εκτελεστικού Κανονισμού (ΕΕ) 2016/7 της Επιτροπής της 5ης Ιανουαρίου 2016 για την καθιέρωση του τυποποιημένου εντύπου για το Ευρωπαϊκό Ενιαίο Έγγραφο Προμήθειας (L 3), και παρέχεται αποκλειστικά σε ηλεκτρονική μορφή. 4 ... 9. Ο οικονομικός φορέας δύναται να διευκρινίζει τις δηλώσεις και πληροφορίες που παρέχει στο ΕΕΕΣ με συνοδευτική υπεύθυνη δήλωση, την οποία υποβάλλει μαζί με το ΕΕΕΣ. Η συνοδευτική υπεύθυνη δήλωση υπογράφεται σύμφωνα με όσα προβλέπονται στο άρθρο 79Α, περί υπογραφής Ευρωπαϊκού Ενιαίου Εγγράφου Σύμβασης».

 11.	Επειδή, περαιτέρω, στο άρθρο 310 του ν. 4412/2016 (μετά την αντικατάστασή του με το άρθρο 121 του ν. 4782/2021), το οποίο αντιστοιχεί στην διάταξη του άρθρου 76 παρ. 4 της Οδηγίας 2014/25/ΕΕ, ορίζεται ότι «Κατά τη διαδικασία αξιολόγησης των προσφορών ή αιτήσεων συμμετοχής, οι αναθέτοντες φορείς, τηρώντας τις αρχές της ίσης μεταχείρισης και της διαφάνειας, ζητούν από τους οικονομικούς φορείς, όταν οι πληροφορίες ή η τεκμηρίωση που πρέπει να υποβάλλονται είναι ή εμφανίζονται ελλιπείς ή λανθασμένες, συμπεριλαμβανομένων εκείνων στο ΕΕΕΣ, ή όταν λείπουν συγκεκριμένα έγγραφα, να υποβάλουν, να συμπληρώνουν, να αποσαφηνίζουν ή να ολοκληρώνουν τις σχετικές πληροφορίες ή τεκμηρίωση εντός προθεσμίας όχι μικρότερης των δέκα (10) ημερών και όχι μεγαλύτερης των είκοσι (20) ημερών από την ημερομηνία κοινοποίησης σε αυτούς της σχετικής πρόσκλησης». Εξ άλλου, με το άρθρο 104 του ν. 4412/2016 (εφαρμοστέο κατά το άρθρο 315 παρ. 1 του ιδίου νόμου), όπως αυτό αντικαταστάθηκε με το άρθρο 44 του ν. 4782/2021, ορίζεται ότι «1. Το δικαίωμα συμμετοχής, καθώς και οι όροι και προϋποθέσεις συμμετοχής, όπως ορίστηκαν στα έγγραφα της σύμβασης, κρίνονται: α) κατά την υποβολή της αίτησης εκδήλωσης ενδιαφέροντος ή της προσφοράς, με την υποβολή του ΕΕΕΣ, β) ...».

 12.	Επειδή, συναφώς στο άρθρο 22.Α.4. της Διακήρυξης του επίδικου διαγωνισμού, ορίζεται ότι: «Αποκλείεται από τη συμμετοχή στην παρούσα διαδικασία σύναψης δημόσιας σύμβασης προσφέρων σε οποιαδήποτε από τις ακόλουθες καταστάσεις: . (στ) εάν ο οικονομικός φορέας έχει επιδείξει σοβαρή ή επαναλαμβανόμενη πλημμέλεια κατά την εκτέλεση ουσιώδους απαίτησης στο πλαίσιο προηγούμενης δημόσιας σύμβασης, προηγούμενης σύμβασης με αναθέτοντα φορέα ή προηγούμενης σύμβασης παραχώρησης που είχε ως αποτέλεσμα την πρόωρη καταγγελία της προηγούμενης σύμβασης, αποζημιώσεις ή άλλες παρόμοιες κυρώσεις, (ζ) εάν ο οικονομικός φορέας έχει κριθεί ένοχος εκ προθέσεως σοβαρών απατηλών δηλώσεων, κατά την παροχή των πληροφοριών που απαιτούνται για την εξακρίβωση της απουσίας των λόγων αποκλεισμού ή την πλήρωση των κριτηρίων επιλογής, έχει αποκρύψει τις πληροφορίες αυτές ή δεν είναι σε θέση να προσκομίσει τα δικαιολογητικά που απαιτούνται κατ` εφαρμογή του άρθρου 79 του ν. 4412/2016, περί Ευρωπαϊκού Ενιαίου Εγγράφου Σύμβασης, καθώς και του άρθρου 23 της παρούσας, ...» και στο άρθρο 23.1 ότι: «Κατά την υποβολή προσφορών οι οικονομικοί φορείς υποβάλλουν το Ευρωπαϊκό Ενιαίο Έγγραφο Σύμβασης (ΕΕΕΣ), σύμφωνα με τα οριζόμενα στο άρθρο 79 παρ. 1 του ν. 4412/2016, το οποίο ισοδυναμεί με ενημερωμένη υπεύθυνη δήλωση, με τις συνέπειες του ν. 1599/1986 (Α`75), ως προκαταρκτική απόδειξη προς αντικατάσταση των πιστοποιητικών που εκδίδουν δημόσιες αρχές ή τρίτα μέρη, επιβεβαιώνοντας ότι ο εν λόγω οικονομικός φορέας πληροί τις ακόλουθες προϋποθέσεις: α) δεν βρίσκεται σε μία από τις καταστάσεις του άρθρου 22.Α της παρούσας, ... Ο οικονομικός φορέας δύναται να διευκρινίζει τις δηλώσεις και πληροφορίες που παρέχει στο ΕΕΕΣ με συνοδευτική υπεύθυνη δήλωση, την οποία υποβάλλει μαζί με το ΕΕΕΣ. . Ο οικονομικός φορέας φέρει την υποχρέωση, να δηλώσει, μέσω του ΕΕΕΣ, με ακρίβεια στον αναθέτοντα φορέα, ως έχουσα [έχοντα] την αποκλειστική αρμοδιότητα ελέγχου για την τυχόν συνδρομή λόγων αποκλεισμού, την κατάστασή του σε σχέση με τους λόγους που προβλέπονται στο άρθρο 73 του ν. 4412/2016 και στο άρθρο 22.Α της παρούσης και ταυτόχρονα να επικαλεσθεί και τυχόν ληφθέντα μέτρα προς αποκατάσταση της αξιοπιστίας του ».



 13.	Επειδή, από τις ανωτέρω διατάξεις του νόμου και τη συναφή ρύθμιση της διακήρυξης συνάγεται ότι ανακριβής δήλωση του διαγωνιζομένου σχετικά με την (μη) συνδρομή λόγων αποκλεισμού, η οποία περιλαμβάνεται στο υποβαλλόμενο με την προσφορά του ΕΕΕΣ, έχει αναχθεί από την αναθέτουσα αρχή (ή, κατά περίπτωση, τον αναθέτοντα φορέα), σύμφωνα και σε αρμονία με όσα ορίζονται και με τις διατάξεις των άρθρων 73 παρ. 4 περιπτ. (στ) και (ζ), 79 παρ. 1 και 5, και 104 παρ. 1 του ν. 4412/2016 (εφαρμοστέα εν προκειμένω βάσει των άρθρων 305 και 308 του ιδίου νόμου), αλλά και τον εκτελεστικό, σχετικό με το ΕΕΕΣ, Κανονισμό 2016/7 της Ευρωπαϊκής Επιτροπής (L 3), σε αυτοτελή λόγο αποκλεισμού, ο οποίος προβλέπεται από την διακήρυξη και συνεπάγεται, με την διαπίστωσή του, την υποχρέωση της αναθέτουσας Αρχής να θέσει εκτός διαγωνισμού τον διαγωνιζόμενο, η δήλωση του οποίου δια του ΕΕΕΣ διαπιστώνεται ότι είναι αντικειμενικά ανακριβής. Το ΕΕΕΣ, το οποίο κατά τον νόμο και την Οδηγία 2014/24, υποβάλλεται ταυτόχρονα με την αίτηση συμμετοχής ή την προσφορά του διαγωνιζομένου και έχει ειδικά τυποποιημένο περιεχόμενο, καθοριζόμενο από τον Κανονισμό 2016/7 της Επιτροπής, επιτελεί ακριβώς τον διαγραφόμενο από τις διατάξεις του άρθρου 57 παρ. 1, 4 και 6 της ως άνω Οδηγίας σκοπό, να λαμβάνει δηλαδή η αναθέτουσα Αρχή πλήρη γνώση όλων των αναγκαίων στοιχείων για την εκφορά της κρίσης της περί της συνδρομής ή μη του λόγου αποκλεισμού του διαγωνιζομένου στο κατάλληλο στάδιο του διαγωνισμού. Με τον τρόπο αυτόν διασφαλίζεται η αρχή της διαφάνειας και της ίσης μεταχείρισης των διαγωνιζομένων, ενώ ταυτόχρονα παρέχεται σε όλους τους υποψηφίους επί ίσοις όροις η δυνατότητα να θέσουν υπ` όψιν της αναθέτουσας αρχής όλα τα στοιχεία, τα οποία κατά την άποψή τους αίρουν τον λόγο αποκλεισμού ( απόφαση Δ.Ε.Ε. της 3ης Οκτωβρίου 2019, C-267/18,…………… κ.λπ., σκ. 36). Εφ` όσον δε κρίσιμος κατά τ` ανωτέρω χρόνος για τον εκ μέρους της αναθέτουσας αρχής έλεγχο και διαπίστωση της συνδρομής ή μη του λόγου αποκλεισμού του άρθρου 73 παρ. 4 (στ) του ν. 4412/2016 στο πρόσωπο του διαγωνιζομένου, κατ` εκτίμησιν των παρατιθέμενων από αυτόν στοιχείων, είναι ο χρόνος υποβολής του ΕΕΕΣ, αυτός είναι και ο κρίσιμος χρόνος γένεσης του, διαφορετικού και αυτοτελούς, λόγου αποκλεισμού λόγω απόκρυψης πληροφοριών στις δηλώσεις διά του ΕΕΕΣ [άρθρο 73 παρ. 4 περιπτ. ζ` ν. 4412/2016 ], ο οποίος δεν δύναται να αναιρεθεί μεταγενεστέρως, με την παροχή συμπληρωματικών στοιχείων ή διευκρινίσεων σχετικά με τους λόγους που τον οδήγησαν στην υποβολή τέτοιας δήλωσης. Τα μεταγενεστέρως υποβαλλόμενα στοιχεία, ακόμη και αν ήσαν ικανά να άρουν την συνδρομή του λόγου αποκλεισμού (σοβαρή πλημμέλεια κατά την εκτέλεση προηγούμενης δημόσιας σύμβασης που είχε ως αποτέλεσμα την καταγγελία αυτής), δεν αίρουν πάντως την συνδρομή του λόγου αποκλεισμού, ο οποίος συνίσταται στην ανακριβή δήλωση και απόκρυψη (διά του ΕΕΕΣ) των σχετικών με τον προαναφερθέντα λόγο [22.Α4.στ της διακήρυξης] στοιχείων, αναγκαίων για την διαμόρφωση της κρίσης της αναθέτουσας αρχής (πρβ. ΣτΕ 1954/2023 σκ. 12 και τις εκεί μνημονευόμενες 753 και 754/2020, ΣτΕ 2514, 2646, 2647/2022 ).

 14.	Επειδή, εξάλλου όπως έχει γίνει δεκτό από το Δ.Ε.Ε. (απόφαση της 19ης Ιουνίου 2019, C-41/18, ………….., σκ. 28-34), από το γράμμα του άρθρου 57 παρ.4 της οδηγίας 2014/24/ΕΕ (για τους προαιρετικούς λόγους αποκλεισμού, εφαρμοστέο εν προκειμένω βάσει του άρθρου 80 της Οδηγίας 2014/25/ΕΕ) προκύπτει ότι η εκτίμηση του κατά πόσον ένας οικονομικός φορέας πρέπει να αποκλειστεί από διαδικασία σύναψης σύμβασης έχει ανατεθεί αποκλειστικά στις αναθέτουσες αρχές, και όχι σε εθνικό δικαστήριο. Με την παροχή σε κάθε αναθέτουσα αρχή της δυνατότητας να αποκλείει έναν διαγωνιζόμενο από διαδικασία σύναψης σύμβασης επιδιώκεται ειδικά να παρασχεθεί στην εν λόγω αρχή η δυνατότητα να αξιολογήσει την ακεραιότητα και την αξιοπιστία καθενός από τους διαγωνιζομένους, καθώς ουσιώδες στοιχείο της σχέσης του αναδόχου της σύμβασης με την αναθέτουσα αρχή είναι η αξιοπιστία του αναδόχου, στην οποία ερείδεται η εμπιστοσύνη της αναθέτουσας αρχής προς αυτόν. Περαιτέρω, όπως έχει κριθεί (ΔΕΕ, απόφαση της 26ης Ιανουαρίου 2023, C - 682/21, …………, σκ. 35,36), το άρθρο 57, παράγραφος 4, στοιχείο ζ`, της οδηγίας 2014/24 επιτρέπει να αποκλεισθεί από τη συμμετοχή στις διαδικασίες σύναψης δημοσίων συμβάσεων κάθε οικονομικός φορέας ως προς τον οποίον διαπιστώθηκαν σοβαρές ή επαναλαμβανόμενες πλημμέλειες κατά την εκπλήρωση ουσιώδους υποχρέωσης που υπείχε στο πλαίσιο προηγούμενης δημόσιας σύμβασης, τούτο δε ιδίως όταν οι πλημμέλειες αυτές είχαν ως αποτέλεσμα την καταγγελία της εν λόγω σύμβασης. Ο σκοπός του προαιρετικού αυτού λόγου αποκλεισμού συνίσταται στο να αποκλείονται οι οικονομικοί φορείς των οποίων η αξιοπιστία έχει θιγεί σε σημαντικό βαθμό λόγω επιλήψιμης ή πλημμελούς συμπεριφοράς. Επιπλέον, κατά το ΔΕΕ, η εφαρμογή του ως άνω λόγου αποκλεισμού πρέπει να είναι σύμφωνη προς την αρχή της αναλογικότητας, η οποία αποτελεί γενική αρχή του δικαίου της Ένωσης και την οποία υπενθυμίζει, στον τομέα των δημοσίων συμβάσεων, το άρθρο 18, παράγραφος 1, της οδηγίας 2014/24 (και αντίστοιχα το άρθρο 36 της Οδηγίας 2014/25 ΕΕ). Σε περίπτωση επομένως οικονομικού φορέα που ήταν μέλος κοινοπραξίας, στην οποία είχε ανατεθεί δημόσια σύμβαση καταγγελθείσα στη συνέχεια, πρέπει να αξιολογούνται από την αναθέτουσα αρχή όλα τα κρίσιμα στοιχεία που προσκομίζει ο εν λόγω φορέας προκειμένου να αποδείξει ότι οι σοβαρές ή επαναλαμβανόμενες πλημμέλειες κατά την εκτέλεση προηγούμενης σύμβασης που οδήγησαν στην καταγγελία αυτής δεν οφείλονται στην ατομική συμπεριφορά του. Κατά το ΔΕΕ ανεξαρτήτως της εις ολόκληρον νομικής ευθύνης των μελών μιας τέτοιας κοινοπραξίας, η εφαρμογή του προαιρετικού λόγου αποκλεισμού που προβλέπεται στο άρθρο 57, παράγραφος 4, στοιχείο ζ`, της οδηγίας 2014/24 πρέπει να στηρίζεται στον επιλήψιμο ή πλημμελή χαρακτήρα της ατομικής τους συμπεριφοράς. Τέλος, όπως γίνεται δεκτό (ΔΕΕ, απόφαση της 3ης Οκτωβρίου 2019, ………………, C -267/18, EU:C:2019:826, σκ. 34- 37 το πραγματικό της οποίας αφορούσε την εξέταση από την αναθέτουσα αρχή συνδρομής προαιρετικού λόγου αποκλεισμού οικονομικού φορέα λόγω καταγγελίας προγενέστερης δημόσιας σύμβασης την εκτέλεση της οποίας είχε αναλάβει κοινοπραξία στην οποία συμμετείχε ο εν λόγω φορέας), το άρθρο 57 παρ.4 στοιχείο η` της οδηγίας 2014/24/ΕΕ καλύπτει τόσο την ενεργητική συμπεριφορά, όπως η υποβολή ψευδών δηλώσεων, όσο και την παράλειψη, καθόσον η υποβολή ψευδών δηλώσεων, ακριβώς όπως και η απόκρυψη πληροφοριών, μπορούν να ασκήσουν επιρροή στην απόφαση που λαμβάνει η αναθέτουσα αρχή.

 15.	Επειδή, εν προκειμένω όπως προκύπτει από τα στοιχεία του φακέλου, η ………….., μέλος της αιτούσας ένωσης στο ερώτημα/πεδίο «Πρόωρη καταγγελία, αποζημιώσεις ή άλλες παρόμοιες κυρώσεις. Έχει υποστεί ο οικονομικός φορέας πρόωρη καταγγελία προηγούμενης δημόσιας σύμβασης, προηγούμενης σύμβασης με αναθέτοντα φορέα ή προηγούμενης σύμβασης παραχώρησης, ή επιβολή αποζημιώσεων ή άλλων παρόμοιων κυρώσεων σε σχέση με την εν λόγω προηγούμενη σύμβαση;» του από 30.11.2023 ΕΕΕΣ απάντησε «ΟΧΙ». Οι πληροφορίες του υποβληθέντος ΕΕΕΣ δεν διευκρινίστηκαν με υπεύθυνη δήλωση της παρ. 9 του άρθρου 79 του ν.4412/2016. Ακολούθως, στις 11.3.2024, με αφορμή την υποβολή των διευκρινιστικών- συμπληρωματικών εγγράφων που η ΕΔ ζήτησε από την αιτούσα ένωση, η ……………… υπέβαλε την από 30.11.2023 υπεύθυνη δήλωση, υπογεγραμμένη από το νόμιμο εκπρόσωπο της, Α.Ε, με την οποία διευκρινίζονται τα εξής : « Για την περίπτωση της παραγράφου [στ] του άρθρου [22.Α.4] της διακήρυξης και σχετικά με την αντίστοιχη απάντηση στο ΕΕΕΣ...[διευκρινίζονται] τα ακόλουθα στο πλαίσιο της καλής πίστης και συνεργασίας με την αναθέτουσα αρχή και προκειμένου να υπάρχει απόλυτη διαφάνεια: Ι. Με την υπ’ αριθμ. ……./…./29.06.2023 επιστολή του Υπουργείου Υγείας της Βόρειας Μακεδονίας (εφεξής “Κύριος του Έργου”) καταγγέλθηκε η από 23.02.2016 και υπ’ αριθ. ………/19-15 σύμβαση, συνολικής συμβατικής αξίας 29.000.000,00 € πλέον Φ.Π.Α για την κατασκευή του Κλινικού Νοσοκομείου στην πόλη ……… της Δημοκρατίας της Βόρειας Μακεδονίας, την οποία (σύμβαση) είχε αναλάβει το υποκατάστημα με την επωνυμία “………………” ..., με έδρα τα Σκόπια της Δημοκρατίας της Βόρειας Μακεδονίας. ... Το ως άνω Υποκατάστημα έχει αμφισβητήσει τη νομιμότητα της καταγγελίας της ανωτέρω σύμβασης, έχει ασκήσει και θα ασκήσει όλα τα προβλεπόμενα από το δίκαιο της Δημοκρατίας της Βόρειας Μακεδονίας και της σχετικής σύμβασης ένδικα μέσα, επί των οποίων δεν έχει εισέτι εκδοθεί οριστική και αμετάκλητη δικαστική απόφαση, η ως άνω περιγραφείσα κατάσταση ουδόλως εμπίπτει στο πραγματικό του σχετικού ερωτήματος του ΕΕΕΣ αναφορικά με την εκ μέρους του οικονομικού φορέα επίδειξη σοβαρής ή επαναλαμβανόμενης πλημμέλειας στο πλαίσιο εκτέλεσης “προηγούμενης δημόσιας σύμβασης, προηγούμενης σύμβασης με αναθέτοντα φορέα ή προηγούμενης σύμβασης παραχώρησης”, η οποία να επέφερε την πρόωρη καταγγελία της προηγούμενης σύμβασης καθώς και λοιπές κυρώσεις ούτε φυσικά στοιχειοθετεί τον σχετικό λόγο αποκλεισμού της περιπτ. [στ] του άρθρου [22.Α.4] της παρούσας Διακήρυξης και του αντίστοιχου άρθρου 73 παρ. 4 περιπτ. στ` του ν. 4412/2016.: Πρώτον, η σύμβαση την οποία κατήγγειλε ο Κύριος του Έργου δεν συνιστά “δημόσια σύμβαση” ούτε “σύμβαση με αναθέτοντα φορέα” ούτε “προηγούμενη σύμβαση παραχώρησης”, δηλαδή ούτε σύμβαση του κλασικού τομέα του Βιβλίου Ι του ν. 4412/2016 ούτε σύμβαση πρώην εξαιρούμενων τομέων του Βιβλίου ΙΙ του ν. 4412/2016 ούτε σύμβαση παραχώρησης του ν. 4413/2016, τις οποίες αποκλειστικά καταλαμβάνει ο επίμαχος λόγος αποκλεισμού.. διότι για να εμπίπτει σύμβαση στο πεδίο εφαρμογής των ανωτέρω εννοιών θα πρέπει η αντισυμβαλλόμενη αρχή να είναι το κράτος ή αρχές τοπικής αυτοδιοίκησης ή οργανισμοί δημοσίου δικαίου ή οι ενώσεις μιας ή περισσότερων από αυτές τις αρχές ή ενός ή περισσότερων από αυτούς τους οργανισμούς δημοσίου δικαίου, δηλαδή αρχές και φορείς που είτε ανήκουν στο ελληνικό δημόσιο είτε χρηματοδοτούνται ή ελέγχονται από αυτό, αμέσως ή εμμέσως. ... ή ... από φορέα κράτους-μέλους της Ευρωπαϊκής Ένωσης, ... . Κατά τούτο η καταγγελία της επίμαχης σύμβασης που έχει συναφθεί με αρχή κράτους εκτός της Ευρωπαϊκής Ένωσης και συνεπώς εκτός του πεδίου εφαρμογής τόσο του ν. 44112/2016 όσο και της ενωσιακής οδηγίας 2014/24/ΕΕ ουδέποτε θα μπορούσε να στοιχειοθετεί λόγο αποκλεισμού από τον παρόντα Διαγωνισμό. ... Δεύτερον, η καταγγελθείσα σύμβαση δεν έχει συναφθεί ούτε αφορά την Εταιρεία μας δηλαδή τον οικονομικό φορέα που συμμετέχει στον παρόντα Διαγωνισμό, αλλά διακριτό υποκατάστημα με διαφορετική έδρα και διακριτό αριθμό φορολογικού μητρώου. ... Τρίτον, το σχετικό ερώτημα του ΕΕΕΣ και ο αντίστοιχος λόγος αποκλεισμού που θα πρέπει να ερμηνεύονται στενά υπό το πρίσμα των αρχών του υγιούς και ανόθευτου ανταγωνισμού. Οι εν λόγω αρχές επιβάλλουν να δηλώνεται στην αναθέτουσα αρχή και να αξιολογείται από αυτήν η καταγγελία προηγούμενης δημόσιας σύμβασης μόνο αν η εν λόγω καταγγελία είναι αμετάκλητη. Εν προκειμένω, όπως προαναφέρθηκε, τέτοια αμετάκλητη επικύρωση της καταγγελίας ουδόλως έχει επέλθει· ... ΙΙ. Συμπληρωματικά θέτουμε υπόψιν Σας και τα κάτωθι πραγματικά περιστατικά, τα οποία δεν αφορούν την Εταιρεία, δηλαδή τον οικονομικό φορέα που συμμετέχει στον παρόντα Διαγωνισμό, αλλά Κοινοπραξία, στην οποία συμμετέχει: Η Εταιρεία συμμετέχει στην κοινοπραξία με την επωνυμία “…………..” (στο εξής: “η Κοινοπραξία”), η οποία έχει συσταθεί υπό το κυπριακό δίκαιο προς τον σκοπό της εκτέλεσης του έργου της κατασκευής νέων Γραμμών Μεταφοράς Ηλεκτρικής Ενέργειας 132Kv και αποξήλωσης των υφιστάμενων Γραμμών Μεταφοράς. Η σχετική σύμβαση με αρ. ………… υπογράφηκε στις 22.03.2023 με την …… (στο εξής: “ο Κύριος του Έργου”). ... η Κοινοπραξία διαθέτει διακριτή νομική προσωπικότητα ..., έχουσα έδρα τη …… της Κύπρου, ... . Επικεφαλής της Κοινοπραξίας είναι η εταιρεία ……………… (στο εξής: “…………….”), με ποσοστό 54.15%, η δε Εταιρεία συμμετέχει με ποσοστό 23.46%. Με την από 02.08.2023 και με αρ. πρωτ. ……… επιστολή του Κυρίου του Έργου (“….”), καταγγέλθηκε η ως άνω από 22.03.2023 και με αρ. ……………. σύμβαση, την οποία (σύμβαση) είχε αναλάβει η Κοινοπραξία. Η Κοινοπραξία έχει αμφισβητήσει τη νομιμότητα της καταγγελίας της ανωτέρω σύμβασης, έχει ασκήσει και θα ασκήσει όλα τα προβλεπόμενα από το δίκαιο της Κύπρου και της σχετικής σύμβασης ένδικα μέσα, επί των οποίων δεν έχει εισέτι εκδοθεί οριστική και αμετάκλητη δικαστική ή άλλη απόφαση. Έχει δε προβάλει, μεταξύ άλλων, ότι ο Κύριος του Έργου προέβη στην καταγγελία της σύμβασης κατά προφανή παράβαση των συμπεφωνημένων και των όρων της σύμβασης, τεκμηριώνοντας με πλήρη τρόπο ότι η ως άνω καταγγελία έλαβε χώρα προδήλως αντισυμβατικά και εν γένει παρανόμως. ... Eπισημαίνουμε σχετικά με τους φερόμενους λόγους καταγγελίας τα εξής: α) Μετά την υπογραφή της σύμβασης και πριν την έναρξη εκτέλεσης των σχετικών εργασιών αυτών, η Κοινοπραξία όφειλε να υποβάλει τα βιογραφικά σημειώματα βασικών στελεχών της ομάδας έργου. Τα σημειώματα αυτά υποβλήθηκαν από το μέλος και Επικεφαλής της Κοινοπραξίας, την εταιρεία ……….., ………. o Κύριος του Έργου, αδικαιολογήτως τα απέρριπτε, με διάφορες προφάσεις, καθυστερώντας την έναρξη ουσιαστικής εκτέλεσης της Σύμβασης. ... β) Η ……… ως επικεφαλής της Κοινοπραξίας, είχε την ευθύνη να υποβάλει στην Αναθέτουσα Αρχή, ... , το αναλυτικό πρόγραμμα εκτέλεσης του έργου ... Η …………… το υπέβαλε στον Κύριο του Έργου, ο οποίος με διάφορες παντελώς αδικαιολόγητες και αβάσιμες προφάσεις το απέρριψε, .[Οι] μεν φερόμενοι λόγοι καταγγελίας αφορούσαν δευτερεύουσας σημασίας ζητήματα τα οποία σε ουδεμία περίπτωση δικαιολογούσαν την καταγγελία της Σύμβασης, και τα οποία εν πάση περιπτώσει ανήκαν στο τομέα ευθύνης της εταιρείας ……….., . ... Η ως άνω περιγραφείσα κατάσταση ουδόλως στοιχειοθετεί τον σχετικό λόγο αποκλεισμού της περιπτ. [στ] του άρθρου [22.Α.4] της Διακήρυξης και του αντίστοιχου άρθρου 73 παρ. 4 περιπτ. στ` του ν. 4412/2016 Α. Καταρχάς, η κατά τα ανωτέρω καταγγελθείσα σύμβαση δεν έχει συναφθεί ούτε αφορά την Εταιρεία μας, δηλαδή τον οικονομικό φορέα που συμμετέχει στον παρόντα Διαγωνισμό, αλλά διακριτή νομική οντότητα που έχει περιβληθεί τη νομική μορφή του συνεταιρισμού, με διαφορετική έδρα, και διαφορετικό αριθμό εγγραφής στο Μητρώο του Εφόρου εταιρειών της Κύπρου. Η απόκτηση και διατήρηση διακριτής νομικής οντότητας από την Κοινοπραξία σε σχέση με τις εταιρείες - μέλη της δεν καταλείπει ουδεμία αμφιβολία ότι αυτή είναι νομικά και ουσιαστικά αυθύπαρκτη, οι δε καταστάσεις που την αφορούν, περιλαμβανομένης της ως άνω καταγγελίας της σύμβασης, επενεργούν και επηρεάζουν αποκλειστικά αυτή ως νομικό πρόσωπο. ... Β. Τα ανωτέρω δεν μπορούν να ανατραπούν ακόμη και υπό την εκδοχή ότι τα μέλη της Κοινοπραξίας ευθύνονται αλληλεγγύως και εις ολόκληρον. ... η αναθέτουσα αρχή οφείλει, κατ` εφαρμογή της αρχής της αναλογικότητας, να ελέγξει, ειδικώς και εξατομικευμένα, την ατομική συμπεριφορά έκαστου μέλους της Κοινοπραξίας αναφορικά με την επίμαχη κατάσταση της καταγγελίας . Εν προκειμένω, η Εταιρεία ουδεμία ατομική συμβολή ή εν γένει ανάμειξη είχε στις πλημμέλειες -εφόσον υπήρξαν τέτοιες, πράγμα που αμφισβητείται τεκμηριωμένα- που οδήγησαν στην καταγγελία της επίμαχης σύμβασης ... στο μέτρο που (α) η Εταιρεία δεν είχε οριστεί ως Επικεφαλής της Κοινοπραξίας, αντιθέτως δε, συμμετείχε σε αυτή με ποσοστό της τάξης του 23,46%, ενώ η Επικεφαλής της Κοινοπραξίας συμμετέχει με ποσοστό 54,15% και το τρίτο μέλος της Κοινοπραξίας με ποσοστό 22,39%, (β) τα πρόσωπα που ασκούν -και ασκούσαν καθ` όλο το κρίσιμο διάστημα- την διοίκηση και την εν γένει διαχείριση της Κοινοπραξίας ούτε ορίστηκαν από την Εταιρεία ούτε συνδέονται με αυτή, (γ) όλες οι ενέργειες τις οποίες ο Κύριος του Έργου έκρινε ως πλημμελείς και οι οποίες οδήγησαν στην καταγγελία της σύμβασης αποτελούσαν αρμοδιότητα και ευθύνη του μέλους της Κοινοπραξίας ……….. και όχι της Εταιρείας. ... Τέλος, ... η ως άνω καταγγελία ... δεν έχει καταστεί αμετάκλητη ... ».

 16.	Επειδή, η παρεμβαίνουσα με την προδικαστική της προσφυγή, προέβαλε ότι στην παρατεθείσα ανωτέρω υπεύθυνη δήλωση της αιτούσας παρετίθεντο γεγονότα που κλόνιζαν την αξιοπιστία της αιτούσας όσον αφορά τη συμπεριφορά της κατά την εκτέλεση άλλων συμβάσεων και, επικαλούμενη τις περιπτώσεις στ` και ζ` του Άρθρου 22.Α.4 της διακήρυξης καθώς και την απόφαση 754/2020 του Δικαστηρίου, υποστήριξε ότι η αρνητική δήλωση της αιτούσας είναι ανακριβής και ότι η σχετική πλημμέλεια δεν μπορούσε να θεραπευθεί με την μεταγενέστερη υποβολή της ανωτέρω υπεύθυνης δήλωσης. Η Ε.Α.Δ.Η.Σ.Υ. με την προσβαλλόμενη 882, 883/2024 απόφαση δέχθηκε το λόγο αυτό, κρίνοντας ότι η αιτούσα υπέβαλε μη ακριβές Ε.Ε.Ε.Σ. σε σχέση με την συνδρομή λόγου αποκλεισμού στο πρόσωπό της, η δε συμπληρωματική υπεύθυνη δήλωση δεν υποβλήθηκε αυτοβούλως από την εν λόγω ένωση, αλλά στο πλαίσιο παροχής διευκρινίσεων, σύμφωνα με το άρθρο 102 του ν. 4412/2016, με συνέπεια η προσφορά της να είναι απορριπτέα λόγω υποβολής ανακριβούς Ε.Ε.Ε.Σ.. Περαιτέρω, κατά την Αρχή, με τη συνοδευτική του Ε.Ε.Ε.Σ. υπεύθυνη δήλωση διευκρινίζονται, κατά το νόμο, στοιχεία που έχουν ήδη δηλωθεί στο έντυπο Ε.Ε.Ε.Σ., συνθήκη που δεν συνέτρεξε εν προκειμένω. Η ανακριβής δήλωση του διαγωνιζόμενου σχετικά με τη μη συνδρομή λόγων αποκλεισμού, η οποία περιλαμβάνεται στο υποβαλλόμενο με την προσφορά του Ε.Ε.Ε.Σ., έχει αναχθεί σε αυτοτελή λόγο αποκλεισμού, ο οποίος προβλέπεται από τη διακήρυξη και συνεπάγεται την υποχρέωση του αναθέτοντος φορέα να θέσει εκτός διαγωνισμού τον συγκεκριμένο διαγωνιζόμενο. Η προσβαλλόμενη παραπέμπει στην ΣτΕ 754/2020 διαλαμβάνοντας ότι η υποβολή ψευδούς δήλωσης «δεν δύναται να αναιρεθεί μεταγενεστέρως, με την παροχή συμπληρωματικών στοιχείων ή διευκρινίσεων σχετικά με τους λόγους που τον οδήγησαν στη συμπεριφορά αυτή. Τα μεταγενεστέρως υποβαλλόμενα στοιχεία δεν αίρουν πάντως τη συνδρομή του λόγου αποκλεισμού, ο οποίος συνίσταται στην ανακριβή δήλωση και απόκρυψη (δια του Ε.Ε.Ε.Σ.) των σχετικών με τον προαναφερθέντα λόγο στοιχείων, αναγκαίων για τη διαμόρφωση της κρίσης του αναθέτοντος φορέα στον κρίσιμο χρόνο υποβολής του Ε.Ε.Ε.Σ.».

 17.	Επειδή, η αιτούσα προβάλλει ότι η Ε.Α.Δ.Η.Σ.Υ. εξέφερε τη σχετική κρίση καθ` υπέρβασιν των διαγραφόμενων στο άρθρο 367 παρ 5 του ν. 4412/2016 αρμοδιοτήτων της, διότι η παρεμβαίνουσα με την προδικαστική προσφυγή της δεν είχε προβάλει σχετικό λόγο. Περαιτέρω, προβάλλει ότι η κρίση της προσβαλλόμενης είναι μη νόμιμη και πλημμελώς αιτιολογημένη , διότι η αρνητική δήλωση στο ΕΕΕΣ δεν ήταν ανακριβής, καθώς η μεν πρώτη από τις ανωτέρω συμβάσεις δεν ήταν δημόσια σύμβαση κατά την έννοια των νόμων 4412/2016 και 4413/2016, στη δε δεύτερη είχε συμβληθεί διακριτή της …………… νομική οντότητα. Υποστηρίζει ότι η υποβολή συμπληρωματικής υπεύθυνης δήλωσης είναι επιτρεπτή όχι μόνο όταν η δήλωση στο ΕΕΕΣ είναι θετική, οπότε και παρέχεται δυνατότητα διευκρινίσεων στο σώμα αυτού, αλλά και στην περίπτωση αρνητικής δήλωσης, και ότι η επίμαχη υπεύθυνη δήλωση, η οποία φέρει βέβαιη χρονολογία, συντάχθηκε την ημερομηνία υποβολής του ΕΕΕΣ (30.11.2023) και υποβλήθηκε αυτοβούλως πριν από την αξιολόγηση των προσφορών, οπότε ο αναθέτων φορέας είχε στη διάθεσή του τα σχετικά στοιχεία, τα οποία αφενός επιβεβαίωσαν την ορθότητα της αρνητικής δήλωσης στο ΕΕΕΣ, αφετέρου θα μπορούσαν να ζητηθούν από τον αναθέτοντα φορέα, κατ` εφαρμογή του άρθρου 102 του ν. 4412/2016. Η παρεμβαίνουσα, σε αντίκρουση των ανωτέρω, ισχυρίζεται ότι στην προδικαστική προσφυγή της είχε προβάλει με σαφήνεια ότι συνέτρεχε στο πρόσωπο της αιτούσας ο λόγος αποκλεισμού της περιπτ. ζ` του άρθρου 22.Α.4 της Διακήρυξης του ένδικου διαγωνισμού, περί εκ προθέσεως απατηλής ψευδούς δήλωσης κατά την παροχή των πληροφοριών που απαιτούνται για την εξακρίβωση της απουσίας των λόγων αποκλεισμού, καθώς και ότι, σύμφωνα με το άρθρο 79 παρ. 9 του ν. 4412/2016 και το άρθρο 23.1 της Διακήρυξης, η υπεύθυνη δήλωση έπρεπε να υποβληθεί κατά την υποβολή της προσφοράς και του ΕΕΕΣ. Περαιτέρω, όσον αφορά τον ισχυρισμό της αιτούσας ότι η σύμβαση που είχε συναφθεί με το Υπουργείο Υγείας της Βόρειας Μακεδονίας, δεν συνιστά «δημόσια σύμβαση», η παρεμβαίνουσα ισχυρίζεται ότι, κατά το πνεύμα του ενωσιακού νομοθέτη και σειρά διατάξεων της Οδηγίας 2014/24 (αιτ. σκέψη 17, άρθρα 6 και 25), η Οδηγία αυτή και η Συμφωνία Περί Δημοσίων Προμηθειών (ΣΔΠ) του Παγκοσμίου Οργανισμού Εμπορίου (ΠΟΕ) αποτελούν στενά συνδεδεμένα νομικά κείμενα, με τις ρυθμίσεις της πρώτης να τελούν σε συμφωνία - και σε συνάρτηση ενίοτε, όπως στην περίπτωση των κατωφλίων εφαρμογής της - με τις ρυθμίσεις της ΣΔΠ, την οποία η ΕΕ, υποχρεούται να τηρεί στο πλαίσιο των διεθνών υποχρεώσεων που απορρέουν από διεθνή σύμβαση την οποία έχει κυρώσει, ενώ και η χρησιμοποιούμενη ορολογία στα δύο κείμενα είναι κοινή. Εκ τούτων έπεται ότι ως δημόσια σύμβαση, η πλημμελής εκτέλεση της οποίας συνιστά λόγο αποκλεισμού κατά το άρθρο 57 παρ. 4 περιπτ. στ` της Οδηγίας 2014/24, νοείται τόσο η κατά την Οδηγία δημόσια σύμβαση, όσο και η κατά τη ΣΔΠ δημόσια σύμβαση. Τέτοια δε δημόσια σύμβαση είναι και η επίμαχη σύμβαση καθώς η Δημοκρατία της Βόρειας Μακεδονίας έχει προσχωρήσει στη ΣΔΠ, σύμφωνα δε με τα οριζόμενα στο Παράρτημα 1 που ισχύει για τη χώρα αυτή, το Υπουργείο Υγείας αυτής υπάγεται στους φορείς κεντρικής κυβέρνησης, ενώ, σύμφωνα με το Παράρτημα 3, οι δημόσιες αρχές που καλύπτονται από το Παράρτημα 1 (όπως και αυτές του Παραρτήματος 2) είναι «αναθέτουσες αρχές». Επιπλέον, κατά την παρεμβαίνουσα, δημόσια σύμβαση συνιστά και η σύμβαση που συνήφθη με την Αρχή Ηλεκτρισμού Κύπρου καθώς, ανεξαρτήτως του ότι δεν αποδεικνύεται ότι η κοινοπραξία εκείνη έχει νομική προσωπικότητα, κρίσιμο είναι εάν οι εταιρείες-μέλη της Κοινοπραξίας, κατά τη σύμβαση και τη νομοθεσία που τη διέπει, ευθύνονται και ατομικώς έναντι του αναθέτοντος φορέα.

 18.	Επειδή, στην προκειμένη περίπτωση, όπως προκύπτει από το προπαρατεθέν ιστορικό, η εταιρεία ……….., μέλος της αιτούσας ένωσης, στο από 30.11.2023 ΕΕΕΣ απάντησε αρνητικά στο ερώτημα σχετικά με τη συνδρομή του λόγου αποκλεισμού του άρθρου 22.Α.4. περιπτ. στ` της διακήρυξης, δεν συμπεριέλαβε δε στο υποφάκελο των δικαιολογητικών διευκρινιστική υπεύθυνη δήλωση του άρθρου 79 παρ. 9 του ν. 4412/2016. Τέτοια δήλωση υπέβαλε το πρώτον, στις 11.3.2024, επ’ ευκαιρία υποβολής ζητηθεισών συμπληρώσεων/ διευκρινίσεων - για άλλα σημεία της προσφοράς της- από τον αναθέτοντα φορέα. Στην υπεύθυνη αυτή δήλωση γίνεται αναφορά σε δύο περιπτώσεις πρόωρων καταγγελιών συμβάσεων. Η μεν πρώτη αφορά σύμβαση με το Υπουργείο Υγείας της Δημοκρατίας της Βόρειας Μακεδονίας συναφθείσα στις 23.2.2016 και καταγγελθείσα στις 29.6.2023, η δε δεύτερη αφορά σύμβαση με την Αρχή Ηλεκτρισμού Κύπρου συναφθείσα στις 22.3.2023 και καταγγελθείσα στις 2.8.2023. Ο ισχυρισμός της αιτούσας περί υπέρβασης των ορίων της εξουσίας της Ε.Α.Δ.Η.Σ.Υ. είναι απορριπτέος ως αβάσιμος και τούτο διότι, όπως εκτέθηκε ανωτέρω, η παρεμβαίνουσα είχε προβάλει με την από 15.4.2024 προδικαστική προσφυγή της (βλ. σελ 10-13 της προσφυγής αυτής) λόγο περί ανακρίβειας του υποβληθέντος ΕΕΕΣ της ………… . Περαιτέρω, εξετάζοντας εάν τα περιληφθέντα στην ως άνω δήλωση είναι ικανά να στοιχειοθετήσουν τον προαιρετικό λόγο αποκλεισμού του άρθρου 73 παρ. 4 περιπτ. στ του ν.4412/2016 λεκτέα είναι τα εξής: Όσον αφορά την καταγγελία της σύμβασης που είχε συναφθεί στη Δημοκρατία της Βόρειας Μακεδονίας και τον ισχυρισμό της παρεμβαίνουσας περί υπαγωγής των συμβάσεων που συνάπτονται σε κράτη μέλη του ΠΟΕ σύμφωνα με τους κανόνες της ΣΔΠ στην έννοια των «δημόσιων συμβάσεων» στις οποίες αναφέρεται το άρθρο 57 παρ. 4 εδ. ζ` της Οδηγίας 2014/24/ΕΕ, όπως διευκρινίστηκε στο ακροατήριο, επαναλαμβάνεται με το από 30.8.2024 υπόμνημα της αιτούσας και προκύπτει από τον επίσημο ιστότοπο του ΠΟΕ, η Βόρεια Μακεδονία προσχώρησε στη ΣΔΠ στις 30.10.2023 (βλ. την απόφαση της 7ης Ιουνίου 2023 της Επιτροπής για τις Δημόσιες Προμήθειες του ΠΟΕ σχετικά με την προσχώρηση της Βόρειας Μακεδονίας στην τροποποιημένη Συμφωνία περί Δημοσίων Προμηθειών 2012 και την ..,/9.10.2023 γνωστοποίηση της Γενικής Διευθύντριας του ΠΟΕ για την προσχώρηση της Βόρειας Μακεδονίας στη ΔΣΠ). Συνεπώς, ακόμα και υπό την εκδοχή ότι οι επιμέρους ρυθμίσεις καταλαμβάνουν και συμβάσεις οι οποίες συνάπτονται με αναθέτουσες αρχές ή αναθέτοντες φορείς κρατών- μελών του Π.Ο.Ε. που έχουν προσχωρήσει στην ΣΔΠ και δεν ανήκουν στην Ε.Ε., πάντως εν προκειμένω δεν συντρέχει περίπτωση εφαρμογής της διάταξης αυτής, διότι τα κρίσιμα γεγονότα είχαν λάβει χώρα πριν από την προσχώρηση της Δημοκρατίας της Βόρειας Μακεδονίας στην ΣΔΠ του ΠΟΕ [ πρβ ΣτΕ 3413/2000 σκ.11 , βλ. και άρθρο 24 παρ.3 της, κυρωθείσας με το ν. 1981/1991 (Α` 187), Σύμβασης της Βιέννης για το δίκαιο των Συνθηκών που αποδίδει διεθνή εθιμικό κανόνα]. Συνεπώς, βασίμως υποστηρίζεται από την αιτούσα ότι η εν λόγω καταγγελία δεν δύναται να στοιχειοθετήσει τον επίμαχο προαιρετικό λόγο αποκλεισμού, απορριπτομένων των περί του αντιθέτου προβαλλόμενων με την παρέμβαση. Όσον αφορά την καταγγελία της δημόσιας σύμβασης η οποία είχε συναφθεί στην Κύπρο, από τις κρίσιμες διατάξεις του ενωσιακού δικαίου, όπως ερμηνεύθηκαν από το Δ.Ε.Ε. κατά τα προαναφερθέντα, συνάγεται ότι η πρόωρη καταγγελία δημόσιας σύμβασης συναφθείσας από Κοινοπραξία δύναται να θεμελιώσει λόγο αποκλεισμού του οικονομικού φορέα μέλους αυτής σύμφωνα με το άρθρο 73 παρ. 4 περιπτ. (στ) του ν. 4412/2016, εφόσον η αναθέτουσα αρχή αξιολογήσει την ατομική συμπεριφορά του στο πλαίσιο της καταγγελθείσας σύμβασης και, εκτιμώντας όσα στοιχεία προσκομίσει ο οικονομικός φορέας, κρίνει ότι η καταγγελία οφείλεται (και) στον επιλήψιμο ή πλημμελή χαρακτήρα της ατομικής του συμπεριφοράς. Αυτονόητη προϋπόθεση για την πραγμάτωση της, κατά τα ανωτέρω, κυριαρχικής κρίσης της αναθέτουσας αρχής είναι η δήλωση στο ΕΕΕΣ, των κρίσιμων στοιχείων και πραγματικών γεγονότων, προκειμένου η αναθέτουσα να είναι σε θέση να τα αξιολογήσει, ως έχουσα την αποκλειστική αρμοδιότητα ελέγχου για τη συνδρομή λόγων αποκλεισμού. Συνεπώς, το μέλος της αιτούσας ………… ήταν υποχρεωμένο να δηλώσει τα ανωτέρα κρίσιμα πραγματικά γεγονότα, τα οποία ήταν ικανά να θεμελιώσουν τον προαιρετικό λόγο αποκλεισμού του άρθρου 73 παρ.4 περιπτ. στ` του ν. 4412/2016 στο ΕΕΕΣ. Η παράλειψη της δήλωσης αυτής κατέστησε το υποβληθέν ΕΕΕΣ αντικειμενικά ανακριβές στοιχειοθετώντας τον λόγο αποκλεισμού του άρθρου 73 παρ.4 περιπτ. ζ’ του ν.4412/2016 (απόκρυψη πληροφοριών που απαιτούνται για την εξακρίβωση της απουσίας λόγων αποκλεισμού), όπως νομίμως και με επαρκή αιτιολογία δέχθηκε η Ε.Α.Δ.Η.Σ.Υ. με την προσβαλλόμενη απόφαση, απορριπτομένων των περί του αντιθέτου προβαλλομένων με την κρινόμενη αίτηση. Περαιτέρω, αβασίμως προβάλλει η αιτούσα ότι τα στοιχεία αυτά θα μπορούσαν να προσκομισθούν κατ’ εφαρμογή του άρθρου 102 του ν. 4412/2016, διότι αυτό θα οδηγούσε σε ανεπίτρεπτη τροποποίηση της προσφοράς της, είτε δια της υποβολής νέου ΕΕΕΣ, είτε δια της υποβολής το πρώτον των κρίσιμων πληροφοριών και στοιχείων μετά την καταληκτική ημερομηνία υποβολής των προσφορών. Εξάλλου, απαραδέκτως η αιτούσα το πρώτον με τα από 26.8.2024 και 30.8.2024 υπομνήματά της υποστηρίζει ότι στην επίμαχη περίπτωση της Κύπρου δεν επρόκειτο για καταγγελία, αλλά για «από κοινού λύση» της σύμβασης άνευ υπαιτιότητας οποιουδήποτε συμβαλλομένου μέρους, το μεν διότι ο ισχυρισμός αυτός προβάλλεται το πρώτον ενώπιον του Δικαστηρίου, το δε διότι έρχεται σε πλήρη αντίθεση με το περιεχόμενο της επίμαχης από 30.11.2024 υπεύθυνης δήλωσης του νομίμου εκπροσώπου της ……………, όπου γίνεται σαφώς λόγος για καταγγελία.

 19.	Επειδή, προβάλλεται περαιτέρω με την κρινόμενη ότι κατά παράβαση του ίσου μέτρου κρίσης απορρίφθηκε η προσφορά της αιτούσας λόγω της ως άνω συμπληρωματικής δήλωσης, ενώ υποβλήθηκαν αντίστοιχες υπεύθυνες δηλώσεις συνοδευτικές του ΕΕΕΣ από μέλη της παρεμβαίνουσας ένωσης. Από το Πρακτικό 1 της ΕΔ και το φάκελο της προσφοράς της παρεμβαίνουσας προκύπτει ότι πράγματι υποβλήθηκαν η από 1.12.2023 υπεύθυνη δήλωση του νομίμου εκπροσώπου της εταιρείας …………….. και οι από 1.12.2023 υπεύθυνες δηλώσεις του νομίμου εκπροσώπου της εταιρείας ……………….. ΑΕ, όλες δε περιλαμβάνονταν στον υποφάκελο «Δικαιολογητικά συμμετοχής» συνοδεύοντας το από 3.12.2023 ΕΕΕΣ της ……………… και το από 1.12.2023 ΕΕΕΣ της ……….. ΑΕ. Όμως για τη θεμελίωση παραβίασης του ίσου μέτρου κρίσης, κρίσιμο είναι το αν εχώρησε διαφορετική εκτίμηση των αυτών πλημμελειών των προσφορών και όχι αν διαφορετικές πλημμέλειες αφορούν στο ίδιο, εν γένει, ζήτημα, εν προκειμένω της ακρίβειας του υποβληθέντος ΕΕΕΣ. Συνεπώς, ο εξεταζόμενος λόγος, ανεξαρτήτως της αοριστίας του, είναι απορριπτέος (ΣτΕ 2770/2013 σκ.13).

 20.	Επειδή, με δεδομένο ότι η προσβαλλόμενη ακυρωτική απόφαση της Ε.Α.Δ.Η.Σ.Υ. αιτιολογείται νομίμως ως προς την κρίση της περί συνδρομής λόγου αποκλεισμού της αιτούσας βάσει της περίπτωσης (ζ) του άρθρου 73 παρ. 4 ν. 4412/2016, είναι απορριπτέοι ως αλυσιτελείς οι λοιποί λόγοι ακύρωσης με τους οποίους πλήττονται οι επάλληλες κρίσεις της Ε.Α.Δ.Η.Σ.Υ., που στήριξαν το ακυρωτικό διατακτικό της και οι οποίοι ανάγονται σε άλλες πλημμέλειες της προσφοράς της αιτούσας. Περαιτέρω, κατά τα ήδη κριθέντα από το Δικαστήριο της Ευρωπαϊκής Ένωσης και το Συμβούλιο της Επικρατείας (ΔΕΕ, απόφαση της 11.5.2017, C-131/16, ……………., ΣτΕ 2225/2023 σκ. 7, 2514/2022 σκ. 24, 1646/2022 σκ. 17, 2409/2021 σκ. 8, 1194/2021 σκ. 13, 1819/2020 Ολ. σκ. 31), υπό τα δεδομένα της παρούσας υπόθεσης, η αιτούσα, παρά την απόρριψη της αίτησης κατά το μέρος αυτό και τον αποκλεισμό της από τον ένδικο διαγωνισμό, διατηρεί το έννομο συμφέρον της για την προβολή λόγων κατά της αποδοχής της προσφοράς της συνδιαγωνιζομένης της ένωσης Οικονομικών Φορέων «…….. …….. ……..».

 21.	Επειδή, η από 3.10.2023 διακήρυξη του επίδικου διαγωνισμού ορίζει στο άρθρο 4.1 «Ηλεκτρονική Αποσφράγιση/ Αξιολόγηση/ Έγκριση πρακτικού»: «α.	...δ) ...[η Επιτροπή Διαγωνισμού] ελέγχει τα υποβληθέντα δικαιολογητικά συμμετοχής, καθώς και την πληρότητα και τη συμφωνία της μελέτης των διαγωνιζομένων με τα οριζόμενα στα έγγραφα της σύμβασης και ιδίως με τον Κανονισμό Μελετών Έργου διαπιστώνοντας τη συμμόρφωση ή μη της μελέτης σε αυτά (Πίνακας Συμμόρφωσης) χωρίς βαθμολόγηση. Όσες μελέτες δεν καλύπτουν τις απαιτήσεις του Κανονισμού Μελετών και του Πίνακα Συμμόρφωσης απορρίπτονται. Ακολούθως προβαίνει στην αξιολόγηση/βαθμολόγηση των λοιπών στοιχείων των τεχνικών προσφορών (εκτός των τεχνικών μελετών που σύμφωνα με την προηγούμενη παράγραφο ελέγχονται μόνο ως προς την συμμόρφωση τους με τις απαιτήσεις του Κανονισμού Μελετών και του Πίνακα Συμμόρφωσης χωρίς να βαθμολογούνται) των οποίων οι μελέτες έγιναν αποδεκτές σύμφωνα με τα ανωτέρω. Στη συνέχεια, η Επιτροπή Διαγωνισμού συντάσσει πρακτικό το οποίο περιλαμβάνει τον Πίνακα Συμμόρφωσης συμπληρωμένο για κάθε διαγωνιζόμενο, καθώς και την βαθμολογία των λοιπών στοιχείων των τεχνικών προσφορών, σύμφωνα με το άρθρο 14 της παρούσας, για τους διαγωνιζόμενους των οποίων η μελέτη δεν απορρίφθηκε και υποβάλλει στον Αναθέτοντα φορέα το σχετικό πρακτικό ...».. Περαιτέρω, ο Κανονισμός Μελετών Έργου (ΚΜΕ ) ορίζει : « Α.Α. ΠΕΡΙΕΧΟΜΕΝΑ ΤΕΧΝΙΚΗΣ ΠΡΟΣΦΟΡΑΣ 1.0. ΓΕΝΙΚΑ Το παρόν Μέρος Α. Περιεχόμενα Τεχνικής Προσφοράς του Κανονισμού Μελετών αποτελεί συμβατικό τεύχος και ορίζει τα ελάχιστα περιεχόμενα του φακέλου της Τεχνικής Μελέτης Προσφοράς με βάση τα οποία θα αξιολογηθεί η προσφορά του κάθε διαγωνιζομένου. ... Οι ελάχιστες τεχνικές απαιτήσεις που πρέπει να πληρούνται στην Τεχνική Προσφορά προσδιορίζονται στα τεύχη “Τεχνική Περιγραφή” και “Τεχνικές Προδιαγραφές” των τευχών δημοπράτησης. ... Η δομή του φακέλου Τεχνικής Προσφοράς των διαγωνιζομένων θα είναι η ακόλουθη: ΤΟΜΟΣ 1: Τεχνικές Εκθέσεις - Υπολογισμοί ...1.3. Κεφάλαιο 3. Υδραυλικοί Υπολογισμοί Στο κεφάλαιο αυτό θα παρουσιαστούν οι υδραυλικοί υπολογισμοί της ΕΕΛ και θα συνταχθεί η υδραυλική μηκοτομή: Της γραμμής λυμάτων για όλα τα σενάρια λειτουργίας (με την ένταξη και εναλλακτικά την παράκαμψη των πρωτοβάθμιων καθιζήσεων). ... Οι υπολογισμοί θα πραγματοποιηθούν για Έκτακτες Συνθήκες (μία μονάδα από κάθε συστοιχία ομοειδών μονάδων εκτός λειτουργίας) και Κανονικές Συνθήκες λειτουργίας, για τις παροχές θερινής και χειμερινής περιόδου του σχετικού πίνακα του Παραρτήματος ΙΙ (Χημικοτεχνικοί Υπολογισμοί της Οριστικής Μελέτης)». Περαιτέρω, στο Παράρτημα ΙΙ ορίζεται ότι : « 1. ΔΕΔΟΜΕΝΑ ΣΧΕΔΙΑΣΜΟΥ ΕΠΕΚΤΑΣΗΣ Το πρόσθετο φορτίο που συνεπάγεται η διοχέτευση των λυμάτων των οικισμών Άσσου, Λεχαίου, Ζευγολατιού και Βραχατίου στην ΕΕΛ, σε συνδυασμό με τη φυσική γήρανση μετά την πάροδο 25ετίας από την κατασκευή της, καθιστούν επιβεβλημένη την επέκτασή της και την αναβάθμιση των εγκαταστάσεων. Τα δεδομένα σχεδιασμού της προτεινόμενης με την παρούσα μελέτη επέκτασης- αναβάθμισης της ΕΕΛ προκύπτουν από τον υπολογισμό του ι.π. [ισοδύναμου πληθυσμού ] αιχμής σε ορίζοντα 20ετίας, όπως παρατίθεται στο σχετικό τεύχος. Από τα πληθυσμιακά δεδομένα προκύπτουν τα φορτία σχεδιασμού όπως παρακάτω: Ισοδύναμος Πληθυσμός (e.p.) Χειμώνας :109.000 , Θέρος : 126.000, Ημερήσια Παροχή Λυμάτων (m 3/d): Χειμώνας 11.500, Θέρος : 13.000, Παροχή Ωριαίας Αιχμής (m 3/h) Χειμώνας : 1.900, Θέρος 2.150 ... ». Όμοιος, κατά περιεχόμενο, είναι και ο παρατιθέμενος στο Παράρτημα Ι πίνακας Α Φορτία σχεδιασμού ΕΕΛ. Περαιτέρω, με την απάντηση επί της ερώτησης 49 (περιεχόμενη στις από 6.11.2023 Απαντήσεις σε ερωτήματα για τον επίδικο διαγωνισμό) διευκρινίστηκε ότι : « Α) Διευκρινίζεται ότι για λόγους περιορισμού του μεγέθους των εγκαταστάσεων οι υπολογισμοί σε έκτακτες συνθήκες αφορούν στο υδραυλικό φορτίο, περιορίζονται στις βασικές λειτουργικές μονάδες, και συνίστανται σε θέση εκτός λειτουργίας: • Μίας δεξαμενής πρωτοβάθμιας καθίζησης εκ των δύο. • Μίας εκ των 4 δεξαμενών αερισμού (caroussel)....· Μιας δεξαμενής δευτεροβάθμιας καθίζησης από κάθε τριάδα δεξαμενών καθίζησης. · Η αφυδάτωση (κοχλιόπρεσσα) υπολογίζεται σε συνθήκες πλήρους παράκαμψης των πρωτοβάθμιων καθιζήσεων ... Ως προς τα φορτία σχεδιασμού που λαμβάνονται υπόψη για τους Χημικοτεχνικούς υπολογισμούς βλ. παραπάνω απάντηση στην ερώτηση 43». Στη δε απάντηση επί της ερώτησης 43 «Τα δεδομένα σχεδιασμού προκύπτουν από τους τρέχοντες υπολογισμούς ισοδύναμου πληθυσμού και επομένως είναι εκείνα του Πίνακα Α του Παραρτήματος Ι του Κανονισμού Μελετών Έργου....... Ως προς τους Υδραυλικούς Υπολογισμούς βλ. απάντηση της ερώτησης 49. Διευκρινίζεται επιπλέον ότι οι Χημικοτεχνικοί Υπολογισμοί θα πραγματοποιηθούν με βάση την μέση ημερήσια παροχή των παραπάνω πινάκων». Από τα ανωτέρω προκύπτει ότι ο ΚΜΕ, παραπέμποντας ρητώς όσον αφορά τους υπολογισμούς στις παροχές θερινής και χειμερινής περιόδου του πίνακα του Παραρτήματος ΙΙ, όπου αναφέρεται ως δεδομένο σχεδιασμού τόσο η Ημερήσια Παροχή Λυμάτων όσο και η Παροχή Ωριαίας Αιχμής, έχει την έννοια ότι, επί ποινή αποκλεισμού, οι υδραυλικοί υπολογισμοί της γραμμής λυμάτων απαιτείται να πραγματοποιηθούν για αμφότερες τις παροχές, ήτοι για την ημερήσια παροχή χειμώνα και θέρους και την παροχή αιχμής χειμώνα και θέρους.

 22.	Επειδή, η αιτούσα είχε προβάλει ενώπιον της Ε.Α.Δ.Η.Σ.Υ. ότι μη νομίμως έγινε δεκτή η τεχνική προσφορά της παρεμβαίνουσας, διότι, κατά παράβαση των προβλεπόμενων στον ΚΜΕ είχαν περιληφθεί υδραυλικοί υπολογισμοί μόνο για την Παροχή Ωριαίας Αιχμής (0,299 m3/s και 0,264 m3/s για θέρος και χειμώνα, αντίστοιχα), απουσίαζαν δε υπολογισμοί για την Ημερήσια Παροχή Λυμάτων. Η Ε.Α.Δ.Η.Σ.Υ., με την προσβαλλόμενη απόφαση απέρριψε τον λόγο αυτόν, δεχόμενη ότι στην τεχνική προσφορά της παρεμβαίνουσας περιλαμβάνονταν υδραυλικοί υπολογισμοί για όλα τα σενάρια λειτουργίας που απαιτούσε ο ΚΜΕ, ήτοι για έκτακτες συνθήκες (μία μονάδα από κάθε συστοιχία ομοειδών μονάδων εκτός λειτουργίας) και για κανονικές συνθήκες λειτουργίας για τις παροχές θερινής και χειμερινής περιόδου του σχετικού πίνακα του Παραρτήματος ΙΙ. Επιπλέον, δέχθηκε ότι «... δεδομένου ότι οι υπολογισμοί έχουν πραγματοποιηθεί για το δυσμενέστερο σενάριο , ήτοι για την παροχή αιχμής, είναι προφανές ότι στους εν λόγω υπολογισμούς συμπεριλαμβάνεται και το ευμενέστερο σενάριο, ήτοι αυτό της ημερήσιας παροχής, αφού είναι προφανές ότι η ημερήσια παροχή υπολείπεται της παροχής αιχμής». Με την κρινόμενη αίτηση προβάλλεται ότι η απόφαση της Ε.Α.Δ.Η.Σ.Υ. δεν αιτιολογείται νομίμως, διότι κατά τον ΚΜΕ, απαιτείτο να υποβληθούν υδραυλικοί υπολογισμοί για ημερήσια παροχή λυμάτων και παροχή ωριαίας αιχμής, επικουρικώς δε υποστηρίζεται ότι οι απαιτούμενοι υπολογισμοί για την ημερήσια παροχή λυμάτων ουδόλως «εμπεριέχονται» στους υπολογισμούς για την Παροχή Ωριαίας Αιχμής, αφού αφορούν διαφορετικά χρονικά διαστήματα (ημέρα και ώρα, αντίστοιχα) και «δεν υφίσταται, επομένως, σχέση μείζονος προς έλασσον και δυσμενέστερου σεναρίου προς ευμενέστερο». Η παρεμβαίνουσα, προς αντίκρουση των ανωτέρω, υποστηρίζει ότι οι υδραυλικοί υπολογισμοί, κατ` εξοχήν, πραγματοποιούνται για το δυσμενέστερο σενάριο της παροχής αιχμής, έτσι ώστε οι υδραυλικές διατομές να διαστασιολογούνται για τις μέγιστες παροχές που αναμένονται να διέλθουν μέσα από αυτές, καθώς και ότι σε κανένα σημείο του ΚΜΕ δεν υπάρχει σαφής απαίτηση να συνταχθούν υδραυλικοί υπολογισμοί με βάση την ημερήσια παροχή και ότι η αναφορά στον πίνακα με τα φορτία σχεδιασμού δεν αποτελεί απόδειξη ότι απαιτείται αυτή η υποβολή, καθώς προβλέπεται, απλώς, ότι απαιτείται η σύνταξη υδραυλικών υπολογισμών της θερινής και χειμερινής παροχής, χωρίς να γίνεται αναφορά στην Ημερήσια Παροχή ή την Παροχή Ωριαίας Αιχμής. Εν προκειμένω, όπως προκύπτει από την τεχνική προσφορά της παρεμβαίνουσας (βλ. Τόμο 1, κεφάλαιο 3 Υδραυλικοί υπολογισμοί σελ. 5 και Πίνακα σελ. 1 του Παραρτήματος Ι) και συνομολογεί και η ίδια, οι υδραυλικοί υπολογισμοί της γραμμής λυμάτων στην τεχνική προσφορά της πραγματοποιήθηκαν μόνο για την παροχή αιχμής (χειμώνα και θέρους). Συνεπώς, η προσφορά της παρεμβαίνουσας, μη συμμορφούμενη με απαίτηση της τεχνικής προσφοράς που είχε τεθεί επί ποινή αποκλεισμού από το κανονιστικό πλαίσιο του επίμαχου διαγωνισμού, έπρεπε, κατά τα προεκτεθέντα, να απορριφθεί, όπως βασίμως υποστηρίζει η αιτούσα. Δεχόμενη τα αντίθετα, η προσβαλλόμενη απόφαση της Ε.Α.Δ.Η.Σ.Υ. δεν αιτιολογείται νομίμως και πρέπει να ακυρωθεί, η δε υπό κρίση αίτηση πρέπει για τον λόγο αυτόν να γίνει δεκτή και να απορριφθεί η παρέμβαση, ενώ παρέλκει ως αλυσιτελής η εξέταση των λοιπών λόγων αποκλεισμού της παρεμβαίνουσας, τους οποίους επικαλείται η αιτούσα.

 23.	Επειδή, κατόπιν των ανωτέρω, η υπό κρίση αίτηση πρέπει α) να απορριφθεί κατά το μέρος που αφορά στον αποκλεισμό της αιτούσας και να γίνει δεκτή η παρέμβαση κατά το αντίστοιχο μέρος και β) να γίνει δεκτή κατά το μέρος που στρέφεται κατά της παρεμβαίνουσας ένωσης, να ακυρωθούν i) η 882, 883/2024 πράξη της Ε.Α.Δ.Η.Σ.Υ. κατά το μέρος που απορρίφθηκε η προδικαστική προσφυγή της αιτούσας καθ` ο μέρος εστρέφετο κατά της παρεμβαίνουσας, ii) η ……/5.4.2024 απόφαση του ΔΣ της Δ.Ε.Υ.Α. Κορ. κατά το μέρος που έγινε δεκτή στον διαγωνισμό η παρεμβαίνουσα Ένωση, και να απορριφθεί η ασκηθείσα παρέμβαση κατά το αντίστοιχο μέρος. Περαιτέρω, πρέπει να επιβληθεί στην αιτούσα η καταβολή του υπολειπόμενου ποσού του νομίμου παραβόλου, ύψους 2.500 ευρώ.

 24.	Επειδή το δικαστήριο, εκτιμώντας τις περιστάσεις κρίνει ότι πρέπει να συμψηφιστεί η δικαστική δαπάνη μεταξύ των διαδίκων.

Δ ι ά τ α ύ τ α

Δέχεται εν μέρει την αίτηση.

Ακυρώνει την 882, 883/2024 πράξη της Ε.Α.Δ.Η.Σ.Υ. κατά το μέρος που απορρίφθηκε η προδικαστική προσφυγή της αιτούσας καθ` ο μέρος εστρέφετο κατά της παρεμβαίνουσας, κατά το αιτιολογικό, και την  …………/5.4.2024 απόφαση του ΔΣ της Δ.Ε.Υ.Α. Κορίνθου κατά το μέρος που έγινε δεκτή στον διαγωνισμό η παρεμβαίνουσα Ένωση.

Απορρίπτει την αίτηση κατά τα λοιπά.

Δέχεται εν μέρει την παρέμβαση κατά το μέρος που αφορά στον αποκλεισμό της αιτούσας κατά το αιτιολογικό και την απορρίπτει κατά τα λοιπά.

Διατάσσει την κατάπτωση του καταβληθέντος παραβόλου.

Επιβάλλει σε βάρος της αιτούσας την καταβολή του υπολειπόμενου παραβόλου, ύψους 2.500 ευρώ.

Συμψηφίζει τη δικαστική δαπάνη μεταξύ των διαδίκων

Η διάσκεψη έγινε στην Αθήνα στις 10 και 12 Σεπτεμβρίου 2024

Ο Πρόεδρος του Γ` Θερινού Τμήματος           	Η Γραμματέας


Ηλίας Μάζος                                                     Ευδοξία Καπίρη



και η απόφαση δημοσιεύθηκε σε δημόσια συνεδρίαση της 15ης Οκτωβρίου 2024.

Ο Προεδρεύων Αντιπρόεδρος                         Η Γραμματέας


Ηλίας Μάζος

Μαρία Τσαπαρδώνη                                        Μαρία Τσαπαρδώνη






Ρ.Κ. - Α.Σ.

**