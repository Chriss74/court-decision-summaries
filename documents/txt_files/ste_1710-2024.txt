Αριθμός 1710/2024

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ ΤΜΗΜΑ Δ`

Συνεδρίασε δημόσια στο ακροατήριό του στις 6 Δεκεμβρίου 2022, με την εξής σύνθεση: Σπυριδούλα Χρυσικοπούλου, Αντιπρόεδρος, Πρόεδρος του Δ` Τμήματος, Όλγα Ζύγουρα, Ηλίας Μάζος, Όλγα Παπαδοπούλου, Μαρία Αθανασοπούλου, Σύμβουλοι, Ουρανία Νικολαράκου Κωνσταντίνα Σκούρα, Πάρεδροι, Γραμματέας η Ιωάννα Παπαχαραλάμπους, Γραμματέας του Δ` Τμήματος.

Για να δικάσει την από 24 Νοεμβρίου 2021 αίτηση:

των: 1) σωματείου με την επωνυμία « .......... .......... .......... .......... ( .......... )» , που εδρεύει στη Θεσσαλονίκη ( .......... . .......... ), 2) εταιρείας περιορισμένης ευθύνης με την επωνυμία « .......... .......... .......... ..... , που εδρεύει στην Αθήνα ( .......... .......... ), 3) ομόρρυθμης εταιρείας με την επωνυμία « .......... .......... .......... .......... .» , που εδρεύει στη Θεσσαλονίκη (.................), 4) ετερόρρυθμης εταιρείας με την επωνυμία « .......... .......... και .......... .......... .» , που εδρεύει στα Χανιά ( .......... .......... ), 5) ομόρρυθμης εταιρείας με την επωνυμία .......... .......... ..και .......... .......... .» , που εδρεύει στην Τρίπολη ( .......... .......... ), οι οποίοι παρέστησαν με τον δικηγόρο Ακρίτα Καϊδατζή  (Α.Μ. 6004 Δ.Σ. Θεσ/κης), ο οποίος νομιμοποιήθηκε στην πρώτη επ’ ακροατηρίου συζήτηση, 6) ετερόρρυθμης εταιρείας με την επωνυμία «..............και .......... .......... » , που εδρεύει στη Θεσσαλονίκη (...) η οποία δεν παρέστη, 7) εταιρείας με την επωνυμία « .......... .......... .......... » , που εδρεύει στην Αθήνα (........................), η οποία παρέστη με τον δικηγόρο Ακρίτα Καϊδατζή  (Α.Μ. 6004 Δ.Σ. Θεσ/κης), ο οποίος νομιμοποιήθηκε στην πρώτη επ` ακροατηρίου συζήτηση, και 8) .......... .......... του .......... , κατοίκου Πατρών ( .......... .......... ), ο οποίος δεν παρέστη,

κατά του Υπουργού Παιδείας και Θρησκευμάτων, ο οποίος παρέστη με την Αφροδίτη Καρούκη, Πάρεδρο του Νομικού Συμβουλίου του Κράτους.

Με την αίτηση αυτή οι αιτούντες επιδιώκουν να ακυρωθεί η υπ`αριθ. 141267/Κ6/4.11.2021 απόφαση του Γενικού Γραμματέα Επαγγελματικής Εκπαίδευσης, Κατάρτισης, Διά Βίου Μάθησης και Νεολαίας του Υπουργείου Παιδείας και Θρησκευμάτων, και κάθε άλλη σχετική πράξη ή παράλειψη της Διοικήσεως.

Η εκδίκαση άρχισε με την ανάγνωση της εκθέσεως της εισηγήτριας, Παρέδρου Ουρανίας Νικολαράκου.

Κατόπιν το δικαστήριο άκουσε τον πληρεξούσιο των αιτούντων, ο οποίος ανέπτυξε και προφορικά τους προβαλλόμενους λόγους ακυρώσεως και ζήτησε να γίνει δεκτή η αίτηση, και την αντιπρόσωπο του Υπουργού, η οποία ζήτησε την απόρριψή της.

Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α Σ κ έ φ θ η κ ε κ α τ ά τ ο ν Ν ό μ ο

1. Επειδή, για την άσκηση της κρινομένης αιτήσεως έχει καταβληθεί το νόμιμο παράβολο (ηλεκτρονικό παράβολο με κωδικό .......... .......... .......... /2021) .

2. Επειδή, με την αίτηση αυτή ζητείται η ακύρωση της υπ`αριθμ. 141267/Κ6/4.11.2021 αποφάσεως του Γενικού Γραμματέα Επαγγελματικής Εκπαίδευσης, Κατάρτισης, Διά Βίου Μάθησης και Νεολαίας του Υπουργείου Παιδείας και Θρησκευμάτων με τίτλο «Καθορισμός όρων, προϋποθέσεων και διαδικασίας για τη χορήγηση, την τροποποίηση, τη μεταβίβαση και την ανανέωση άδειας Κέντρου Διά Βίου Μάθησης (Κ.Δ.Β.Μ.) σε φυσικά, νομικά πρόσωπα και ενώσεις προσώπων» (Β` 5159/5.11.2021) . Ειδικότερα, η ακύρωση της ανωτέρω κανονιστικής αποφάσεως ζητείται κατά το μέρος που αυτή αφορά την εφαρμογή των ρυθμίσεων του ν. 4763/2020 περί Κ.Δ.Β.Μ. , τις οποίες εξειδικεύει, στα ήδη λειτουργούντα Κέντρα Διά Βίου Μάθησης Επιπέδου Ένα, κατά τα εκτιθέμενα κατωτέρω.

3. Επειδή, η υπόθεση εισάγεται προς συζήτηση ενώπιον της επταμελούς συνθέσεως του Δ` Τμήματος του Συμβουλίου της Επικρατείας κατόπιν της 1060/2022 αποφάσεως του Τμήματος υπό πενταμελή σύνθεση. Με την τελευταία αυτή απόφαση απερρίφθη ως ανομιμοποίητη η αίτηση ακυρώσεως ως προς την έκτη και τον όγδοο των αιτούντων, ενώ ως προς τους λοιπούς αιτούντες [ δηλαδή, το πρώτο των αιτούντων σωματείο, το οποίο έχει ως καταστατικό σκοπό την «εξύψωση του θεσμού των ελευθέρων σπουδών και της γενικής και επαγγελματικής μόρφωσης και τεχνικής μάθησης» και περιλαμβάνει μεταξύ των μελών του ιδιοκτήτες Κ.Δ.Β.Μ. , και τις λοιπές αιτούσες εταιρείες, οι οποίες διατηρούν Κ.Δ.Β.Μ. Επιπέδου Ένα ] παραπέμφθηκε η υπόθεση στην επταμελή σύνθεση λόγω σπουδαιότητας των τιθεμένων ζητημάτων.

4. Επειδή, τα Κέντρα Διά Βίου Μάθησης (Κ.Δ.Β.Μ.) αποτελούν φορείς παροχής υπηρεσιών που εντάσσονται στο πεδίο της μη τυπικής εκπαίδευσης. Οι φορείς αυτοί λειτούργησαν αρχικώς με την ονομασία «Εργαστήρια Ελευθέρων Σπουδών» , ρυθμίσεις δε σχετικά με τη λειτουργία τους περιελήφθησαν το πρώτον στις διατάξεις του άρθρου 5 του ν.δ. της 9.10.1935 (Α` 450) και, εν συνεχεία, στο άρθρο 15 του ν. 1966/1991 (Α`147) . Σύμφωνα με τις διατάξεις αυτές, τα εργαστήρια ελευθέρων σπουδών αποτελούσαν κοινές εμπορικές επιχειρήσεις, υπαγόμενες στην εποπτεία του Υπουργείου Εμπορίου και, ακολούθως, του Υπουργείου Ανάπτυξης και δεν αναγνωρίζονταν από τη νομοθεσία ως εκπαιδευτικά ιδρύματα, απαγορευόταν δε η χορήγηση οποιουδήποτε τίτλου σπουδών από αυτά. Ακολούθως, με τις διατάξεις του ν. 3696/2008 (Α`177) επιχειρήθηκε το πρώτον η θέσπιση συστηματικών ρυθμίσεων για τον χώρο της μη τυπικής εκπαίδευσης. Σύμφωνα με την αιτιολογική έκθεση του νόμου αυτού, «Στο πλαίσιο των μεταρρυθμίσεων και του εκσυγχρονισμού των εκπαιδευτικών δομών εισάγεται για πρώτη φορά ρυθμιστικό πλαίσιο για τη λειτουργία των εκπαιδευτηρίων μεταλυκειακής εκπαίδευσης στην Ελλάδα... Η έλλειψη ελέγχου από την Πολιτεία δημιούργησε μία απαξιωτική κατάσταση στο χώρο της μη τυπικής εκπαίδευσης. Αποτέλεσμα ήταν ένα απολύτως άναρχο τοπίο με εξομοίωση ικανών εκπαιδευτικών ιδρυμάτων με άλλα με ανύπαρκτες υποδομές, στοιχειώδη εκπαιδευτική μεθοδολογία και περιορισμένης ικανότητας διδάσκοντες... Ως μη τυπική εκπαίδευση και κατάρτιση ορίζεται οποιαδήποτε οργανωμένη εκπαιδευτική δραστηριότητα εκτός του τυπικού εκπαιδευτικού συστήματος που απευθύνεται σε συγκεκριμένους εκπαιδευόμενους και έχει συγκεκριμένους εκπαιδευτικούς στόχους. Ως τέτοιου είδους εκπαίδευση και κατάρτιση μέχρι τώρα στη χώρα μας δύναται να θεωρηθεί η παρεχόμενη από τα Κέντρα Επαγγελματικής Κατάρτισης (ΚΕΚ) . Απροσδιόριστος ήταν μέχρι τώρα ο χώρος των Κέντρων ή Εργαστηρίων Ελευθέρων Σπουδών ή άλλων παρόχων μεταλυκειακής εκπαίδευσης και κατάρτισης που η φυσιογνωμία τους προσεγγίζει τη μη τυπική εκπαίδευση και κατάρτιση...». Με το άρθρο 11 του νόμου ρυθμίσθηκαν τα σχετικά με τη χορήγηση άδειας από τον Υπουργό Εθνικής Παιδείας και Θρησκευμάτων για τη λειτουργία των Εργαστηρίων Ελευθέρων Σπουδών, ως «λοιπών παρόχων υπηρεσιών εκπαίδευσης και κατάρτισης» στο πεδίο της μη τυπικής εκπαίδευσης, στο οποίο εντάσσονταν, επίσης, τα Κολλέγια, το καθεστώς λειτουργίας των οποίων θεσπίσθηκε με τις λοιπές διατάξεις του ν. 3696/2008. Συγκεκριμένα, το άρθρο 11 του ν. 3696/2008, στην αρχική του διατύπωση, προέβλεπε τα εξής: «1. Τα Εργαστήρια Ελευθέρων Σπουδών... εφόσον δεν εντάσσονται στις διατάξεις του παρόντος νόμου, υποχρεούνται να λάβουν άδεια που χορηγείται με απόφαση του Υπουργού Εθνικής Παιδείας και Θρησκευμάτων...	 2. Κριτήρια αδειοδότησης των Ε.Ε.Σ. είναι ιδίως η επάρκεια και καταλληλότητα των υποδομών και του εκπαιδευτικού και διοικητικού προσωπικού τους. Με απόφαση του Υπουργού Εθνικής Παιδείας και Θρησκευμάτων καθορίζονται περαιτέρω οι προϋποθέσεις και η διαδικασία για τη χορήγηση της άδειας των Ε.Ε.Σ. και τη διακοπή λειτουργία τους, καθώς και κάθε άλλη αναγκαία λεπτομέρεια για την εφαρμογή του άρθρου αυτού». Σχετικώς εξεδόθησαν οι υπ`αριθμ. 129456/Δ6/8.10.2008 (Β`2105) και 68040/Δ6/12.6.2009 (Β`1254) αποφάσεις του Υπουργού Εθνικής Παιδείας και Θρησκευμάτων, με τις οποίες εξειδικεύθηκαν οι προϋποθέσεις για τη χορήγηση άδειας λειτουργίας σε Εργαστήρια Ελευθέρων Σπουδών. Εν συνεχεία, το άρθρο 11 του ν. 3696/2008 αντικαταστάθηκε με το άρθρο 10 παρ. 6 του ν. 3879/2010 (Α`163) και προβλέφθηκε ότι για τη λειτουργία Εργαστηρίων Ελευθέρων Σπουδών, ως φορέων μη τυπικής εκπαίδευσης, απαιτείται άδεια που χορηγείται με απόφαση του Δ.Σ. του Ε.ΚΕ.ΠΙΣ. , ενώ για την αδειοδότησή τους λαμβάνονται υπόψη τα ακόλουθα κριτήρια: «α. Κτηριακές υποδομές και εξοπλισμός που να ανταποκρίνονται προς τα παρεχόμενα προγράμματα σπουδών και τον αριθμό των σπουδαστών... β. Διοικητικό προσωπικό που εξασφαλίζει τη γραμματειακή υποστήριξη και τον οργανωτικό σχεδιασμό των παρεχόμενων υπηρεσιών εκπαίδευσης. γ. Οι ιδιοκτήτες, υπεύθυνοι, οι διευθυντές και οι διδάσκοντες στα Ε.Ε.Σ. πρέπει να μην έχουν καταδικαστεί για οποιοδήποτε αδίκημα που αποτελεί κώλυμα διορισμού σε δημόσια θέση. Οι διδάσκοντες πρέπει να είναι κάτοχοι πιστοποιημένου τίτλου σπουδών του τυπικού εκπαιδευτικού συστήματος σε γνωστικό αντικείμενο σχετικό με το πρόγραμμα σπουδών που διδάσκουν. Δεν απαιτείται η κατοχή τίτλου σπουδών που αναφέρεται στο προηγούμενο εδάφιο για τη διδασκαλία γνωστικών αντικειμένων για τα οποία επαρκούν μόνο ειδικές τεχνικές ή πρακτικές δεξιότητες ή συναφής επαγγελματική εμπειρία». Οι ειδικότερες προϋποθέσεις και η διαδικασία για τη χορήγηση άδειας λειτουργίας σε Εργαστήρια Ελευθέρων Σπουδών ρυθμίσθηκαν με την υπ’ αριθμ. 19780/16.2.2011 απόφαση της Αναπληρώτριας Υπουργού Παιδείας, Διά βίου μάθησης και Θρησκευμάτων (Β`472) . Στην απόφαση αυτή, ως προς τη διεύθυνση των Εργαστηρίων Ελευθέρων Σπουδών, ορίσθηκε ότι «Σε κάθε Ε.Ε.Σ. ορίζεται από τον ιδιοκτήτη Διευθυντής, ο οποίος είναι υπεύθυνος για την εύρυθμη λειτουργία του. Ο Διευθυντής πρέπει να είναι κάτοχος τίτλου σπουδών Ελληνικού Α.Ε.Ι. (Πανεπιστημίου ή Τ.Ε.Ι.) ή ισότιμου πτυχίου της αλλοδαπής... Ο ιδιοκτήτης του Εργαστηρίου Ελευθέρων Σπουδών δύναται να οριστεί και Διευθυντής του υπό τις προϋποθέσεις της παρούσας παραγράφου. Στην περίπτωση που ο Δ/ντης είναι διαφορετικό πρόσωπο από τον ιδιοκτήτη του Ε.Ε.Σ. , απασχολείται με σύμβαση εξαρτημένης εργασίας ή σύμβαση παροχής ανεξάρτητων υπηρεσιών, θεωρημένη από τη Δ.Ο.Υ.» (άρθρο 4 παρ. 1), ενώ ως προς τη διοικητική στελέχωση ορίσθηκε ότι «Κάθε Ε.Ε.Σ. πρέπει να διαθέτει διοικητικό προσωπικό που να εξασφαλίζει τη γραμματειακή οργάνωση και τον οργανωτικό σχεδιασμό των παρεχόμενων υπηρεσιών εκπαίδευσης» (άρθρο 5) .

5. Επειδή, εξ άλλου, ειδικές διατάξεις θεσπίσθηκαν για την πιστοποίηση των Κέντρων Επαγγελματικής Κατάρτισης (Κ.Ε.Κ.), των δομών, δηλαδή, με αντικείμενο δραστηριότητας την παροχή συνεχιζόμενης επαγγελματικής κατάρτισης. Συγκεκριμένα, με την υπ’ αριθμ. 916031/οικ.32815/10.9.2009 κοινή απόφαση του Υφυπουργού Οικονομίας και Οικονομικών και της Υπουργού Απασχόλησης και Κοινωνικής Προστασίας «Σύστημα Πιστοποίησης Κέντρων Επαγγελματικής Κατάρτισης» (Β` 1999) ορίσθηκε ότι η πιστοποίηση των Κ.Ε.Κ. γίνεται βάσει κριτηρίων τα οποία εντάσσονται σε τέσσερις άξονες και αφορούν την οργάνωση και λειτουργία, την παρεχόμενη κατάρτιση και τις συμπληρωματικές υπηρεσίες (Ομάδα Κριτηρίων Α), το διευθυντικό, επιστημονικό και διοικητικό προσωπικό (Ομάδα Κριτηρίων Β) την κτηριακή υποδομή και τον εξοπλισμό των Κέντρων (Ομάδα Κριτηρίων Γ) και τη συνέντευξη του Διευθυντή Κατάρτισης (Ομάδα Κριτηρίων Δ) . Σε σχέση με τα κριτήρια πιστοποίησης που αφορούν το Διευθυντικό, Επιστημονικό και Διοικητικό Προσωπικό, με την ανωτέρω κ.υ.α. ορίσθηκε ότι τα Κ.Ε.Κ. υποχρεούνται να απασχολούν, κατ` ελάχιστον, στην Κεντρική Δομή του Κέντρου, το ακόλουθο προσωπικό: Διευθυντή του Κ.Ε.Κ. , Διευθυντή Κατάρτισης, Συντονιστή Ενεργειών Κατάρτισης και Υπεύθυνο Κοινωνικά Ευάλωτων Ομάδων, ενώ για κάθε Παράρτημα απαιτείται η απασχόληση Προϊσταμένου Παραρτήματος και Συντονιστή Ενεργειών Κατάρτισης. Ως προς το διοικητικό προσωπικό ορίσθηκε ότι «Όσα Κ.Ε.Κ. διαθέτουν πιστοποιημένες Δομές σε περισσότερες από 1 Διοικητικές Περιφέρειες [ απαιτείται να απασχολούν τουλάχιστον ] 3 άτομα Διοικητικό Προσωπικό. Όσα Κ.Ε.Κ. διαθέτουν πιστοποιημένες Δομές σε μια (1) μόνο Διοικητική Περιφέρεια [ απαιτείται να απασχολούν τουλάχιστον ] 1 άτομο Διοικητικό Προσωπικό και 3 άτομα Διοικητικό Προσωπικό στην περίπτωση που η Κεντρική Δομή είναι στα πολεοδομικά συγκροτήματα Αθηνών, Πειραιώς και Θεσσαλονίκης» (παρ. 4.2.1.), ενώ στο διοικητικό αυτό προσωπικό δεν συμπεριλαμβάνεται ο Διευθυντής Κ.Ε.Κ. , ο Διευθυντής Κατάρτισης, ο Συντονιστής Ενεργειών Κατάρτισης και ο Προϊστάμενος Παραρτήματος (παρ. 4.2.2.10) . Περαιτέρω, ως προς το εκπαιδευτικό προσωπικό ορίσθηκε ότι τα Κ.Ε.Κ. χρησιμοποιούν εκπαιδευτές που ανήκουν στα Μητρώα Εκπαιδευτών του Εθνικού Κέντρου Πιστοποίησης. Με την ίδια κ.υ.α. καθορίσθηκαν τα απαιτούμενα και συνεκτιμώμενα προσόντα για το διευθυντικό προσωπικό, καθώς και τα κριτήρια πιστοποίησης που αφορούν την κτηριακή υποδομή και τον εξοπλισμό των Κ.Ε.Κ. Με το σύνολο των διατάξεων της ανωτέρω κ.υ.α. θεσπίσθηκε διαδικασία ενδελεχούς αξιολόγησης για την πιστοποίηση των Κ.Ε.Κ. βάσει αυστηρών τυπικών απαιτήσεων και ουσιαστικών προδιαγραφών, ώστε να εξασφαλίζεται η παροχή υπηρεσιών κατάρτισης υψηλού επιπέδου (βλ. ΣτΕ 1224/2018) . Η ισχύς της ανωτέρω κ.υ.α. έληξε στις 30.4.2013 [ βλ. άρθρο πρώτο παρ. Θ υποπαρ. Θ.11 του ν. 4093/2012 (Α`222), όπως τροποποιήθηκε με το άρθρο 30 παρ. 25α του ν. 4111/2013 (Α`18) ] . Διατάξεις σχετικά με τα Κ.Ε.Κ. περιελήφθησαν και στο άρθρο 13 του ν. 3879/2010, το οποίο, όμως, καταργήθηκε με το άρθρο πρώτο παρ. Θ υποπαρ. Θ.19 περ. 2ε του νόμου 4093/2012, οι ρυθμίσεις του οποίου παρατίθενται στην επόμενη σκέψη.

6. Επειδή, με τον ν. 4093/2012 αναθεωρήθηκε το σύστημα αδειοδοτήσεως και λειτουργίας όλων των παρόχων υπηρεσιών εκπαίδευσης και κατάρτισης. Με τις διατάξεις του νόμου αυτού θεσμοθετήθηκαν τα Κέντρα Διά Βίου Μάθησης και προβλέφθηκε η διάκριση των Κέντρων αυτών σε Κ.Δ.Β.Μ. Επιπέδου Ένα και Κ.Δ.Β.Μ. Επιπέδου Δύο με κριτήριο των αριθμό των καταρτιζομένων και την κτηριολογική υποδομή. Περαιτέρω δε ορίσθηκε ότι «Όπου στις κείμενες διατάξεις αναφέρονται Εργαστήρια Ελευθέρων Σπουδών νοούνται Κέντρα Διά Βίου Μάθησης Επιπέδου Ένα. Όπου στις κείμενες διατάξεις αναφέρονται Κέντρα Επαγγελματικής Κατάρτισης (ΚΕΚ) νοούνται Κέντρα Διά Βίου Μάθησης Επιπέδου Δύο» (άρθρο πρώτο παρ. Θ υποπαρ. Θ15 περ . 5 του ν. 4093/2012) . Ως προς τις προϋποθέσεις για τη χορήγηση άδειας λειτουργίας σε Κ.Δ.Β.Μ. , στην υποπαρ. Θ3 της παρ. Θ του άρθρου πρώτου του νόμου ορίσθηκαν τα εξής: «1. ... 2. α) Ά δεια Κέντρου Διά Βίου Μάθησης Επιπέδου Ένα και Κέντρου Διά Βίου Μάθησης Επιπέδου Δύο χορηγείται σε φυσικά πρόσωπα, νομικά πρόσωπα, ενώσεις προσώπων και νομικά πρόσωπα δημοσίου δικαίου (Ν.Π.Δ.Δ.) με απόφαση του Γενικού/Τομεακού Γραμματέα Νέας Γενιάς και Διά Βίου Μάθησης, η οποία δημοσιεύεται στην Εφημερίδα της Κυβερνήσεως... [ όπως η υποπερ. α` αντικαταστάθηκε με το άρθρο 89 του ν. 4547/2018 (Α`102) ] β) Το πρώτο εδάφιο του στοιχείου 1 της παραγράφου 6 του άρθρου 10 του ν. 3879/2010 (Α`163), αντικαθίσταται ως εξής: «Φυσικά πρόσωπα, νομικά πρόσωπα, ενώσεις προσώπων και νομικά πρόσωπα δημοσίου δικαίου (Ν.Π.Δ.Δ.) παρέχουν υπηρεσίες μη τυπικής εκπαίδευσης και κατάρτισης ως Κέντρα Διά Βίου Μάθησης.» γ) Τα κέντρα διά βίου μάθησης είναι πάροχοι υπηρεσιών μη τυπικής εκπαίδευσης, γενικής εκπαίδευσης ενηλίκων, συνεχιζόμενης επαγγελματικής κατάρτισης, επαγγελματικού προσανατολισμού και συμβουλευτικής και διακρίνονται σε επιπέδου Ένα και επιπέδου Δύο, με βάση την κτηριολογική τους υποδομή... [ Το ανωτέρω εδάφιο της υποπερ. γ` καταργήθηκε με το άρθρο 110 παρ. 3 του ν. 4547/2018 ] 3. Οι ανωτέρω άδειες χορηγούνται εντός τεσσάρων (4) μηνών από την υποβολή της αίτησης [ όπως το εδάφιο αυτό ισχύει μετά την τροποποίησή του με την παρ. 3 του άρθρου 30 του ν. 4111/2013 (Α`18) ] . Η εν λόγω αίτηση υποβάλλεται το αργότερο μέχρι τη λήξη του πρώτου τριμήνου του ημερολογιακού έτους εντός του οποίου πρόκειται να ξεκινήσει τη λειτουργία του το σχολείο, προκειμένου οι μονάδες εκπαίδευσης να λειτουργήσουν από το επόμενο σχολικό έτος [ όπως το δεύτερο εδάφιο προστέθηκε με την παρ. 5 του άρθρου 48 του ν. 4264/2014 (Α`118) ] . 4. Σε φυσικό πρόσωπο χορηγείται άδεια ιδιωτικού σχολείου Πρωτοβάθμιας και Δευτεροβάθμιας εκπαίδευσης, Κολλεγίου, Ιδιωτικού Ινστιτούτου Επαγγελματικής Κατάρτισης (Ι.Ι.Ε.Κ), Κέντρου Διά Βίου Μάθησης Επιπέδου Ένα και Κέντρου Διά Βίου Μάθησης Επιπέδου Δύο, Φροντιστηρίου και Κέντρου Ξένων Γλωσσών, εφόσον συντρέχουν σωρευτικά οι κατωτέρω προϋποθέσεις: [ ... ] 5. Σε νομικό πρόσωπο και Ν.Π.Δ.Δ. χορηγείται άδεια ιδιωτικού σχολείου Πρωτοβάθμιας και Δευτεροβάθμιας εκπαίδευσης, Κολλεγίου, Ιδιωτικού Ινστιτούτου Επαγγελματικής Κατάρτισης (Ι.Ι.Ε.Κ.), Κέντρου Διά Βίου Μάθησης Επιπέδου Ένα και Κέντρου Διά Βίου Μάθησης Επιπέδου Δύο, Φροντιστηρίου και Κέντρου Ξένων Γλωσσών, εφόσον συντρέχουν σωρευτικά οι κατωτέρω προϋποθέσεις: [ ... ] 6. ... 8. [ όπως ίσχυε κατόπιν της τροποποιήσεώς της με το άρθρο 88 παρ. 1 α` του ν. 4547/2018 ] Για την κτιριολογική υποδομή των ιδιωτικών σχολείων Πρωτοβάθμιας και Δευτεροβάθμιας εκπαίδευσης και των Κολλεγίων, των Ιδιωτικών Ινστιτούτων Επαγγελματικής Κατάρτισης (Ι.Ι.Ε.Κ.), των Κέντρων Δια Βίου Μάθησης Επιπέδου Δύο ανά κτηριολογική μονάδα (αυτοτελές κτήριο ή όροφος σε πολυώροφο κτήριο), απαιτείται: α) οικοδομική άδεια, που έχει θεωρηθεί για σύνδεση με τα δίκτυα κοινής ωφέλειας... χρήσης εκπαιδευτηρίου σύμφωνα με τις διατάξεις του κτιριοδομικού κανονισμού, β) επαρκής και ομοιόμορφος τεχνητός φωτισμός και εξαερισμός στις περιπτώσεις υπόγειων χώρων που χρησιμοποιούνται για βοηθητικοί χώροι, καθώς και χώροι εργαστηρίων και βιβλιοθηκών, γ) ελάχιστο εμβαδόν αίθουσας διδασκαλίας δεκαπέντε (15) τετραγωνικά μέτρα και ενάμισι (1,5) τετραγωνικό μέτρο ανά εκπαιδευόμενο στις αίθουσες διδασκαλίας, δ) δύο (2) τετραγωνικά μέτρα ανά εκπαιδευόμενο στους αύλειους χώρους... , ε) πυροπροστασία για χρήση εκπαιδευτηρίου σύμφωνα με τις ισχύουσες διατάξεις, στ) δυνατότητα πρόσβασης σε Άτομα με Ειδικές Ανάγκες σύμφωνα με την ισχύουσα νομοθεσία, τουλάχιστον σε μια κτηριολογική μονάδα (κτήριο ή όροφο) ανά περιφέρεια, ζ) ... η) βεβαίωση χώρου κύριας χρήσης από ιδιώτη μηχανικό... Στην παρούσα ρύθμιση εντάσσονται και τα Κέντρα Διά Βίου Μάθησης Επιπέδου Ένα, τα Φροντιστήρια και τα Κέντρα Ξένων Γλωσσών τα οποία δεν υπάγονται στην περίπτωση 10 της παρούσας υποπαραγράφου. 9. ... 10. [ όπως ίσχυε κατόπιν της τροποποιήσεώς της με το άρθρο 88 παρ. 1 β`του ν. 4547/2018 ] Για την κτιριολογική υποδομή του Κέντρου Διά Βίου Μάθησης Επιπέδου Ένα, των Φροντιστηρίων και των Κέντρων Ξένων Γλωσσών απαιτείται ανά κτιριολογική μονάδα (αυτοτελές κτήριο ή όροφος σε πολυώροφο κτήριο): α) οικοδομική άδεια, που έχει θεωρηθεί για σύνδεση με τα δίκτυα κοινής ωφέλειας... β) πιστοποιητικό πυροπροστασίας σύμφωνα με τις ισχύουσες διατάξεις, γ) ο συνολικός αριθμός εκπαιδευομένων ανά ώρα να μην υπερβαίνει την αναλογία ενός ατόμου ανά δύο και μισό (2 %) τετραγωνικά μέτρα στο συνολικό εμβαδόν του φορέα και τον αριθμό των εβδομήντα πέντε (75) εκπαιδευόμενων δ) ενάμισι (1,5) τετραγωνικό μέτρο ανά εκπαιδευόμενο στις αίθουσες διδασκαλίας, ε) επαρκής και άμεσος φυσικός φωτισμός και αερισμός, στ) ένα (1) WC ανά τριάντα (30) εκπαιδευόμενους, ζ) ελάχιστο εμβαδό αίθουσας διδασκαλίας δώδεκα (12) τετραγωνικά μέτρα, η) βεβαίωση δύο μηχανικών περί της στατικής επάρκειας του κτηρίου ως προς το μέγιστο προβλεπόμενο πληθυσμό, θ) βεβαίωση χώρου κύριας χρήσης από ιδιώτη μηχανικό... 11. ... 14. [ όπως η περ. αυτή αντικαταστάθηκε με το άρθρο 42 παρ. 5 του ν. 4386/2016 (Α`83) ] α. Οι άδειες των περιπτώσεων 1 και 2 επικαιροποιούνται από τους φορείς που κατά περίπτωση αδειοδοτούν ανά διετία με τη διαδικασία της αναγγελίας του δεύτερου και τρίτου εδαφίου της παρ. 1 του άρθρου 3 του ν. 3919/2011...».

7. Επειδή, διατάξεις σχετικά με την οργάνωση και λειτουργία των φορέων μη τυπικής εκπαίδευσης περιελήφθησαν και στα άρθρα 17 επ. του ν. 4186/2013 (Α`193) . Σύμφωνα με το άρθρο 17 του ως άνω νόμου: «1. Στο πλαίσιο της μη τυπικής εκπαίδευσης, δηλαδή της εκπαίδευσης που παρέχεται σε οργανωμένο εκπαιδευτικό πλαίσιο εκτός του τυπικού εκπαιδευτικού συστήματος και μπορεί να οδηγήσει στην απόκτηση πιστοποιητικών αναγνωρισμένων σε εθνικό επίπεδο, φορείς παροχής υπηρεσιών είναι: α) η Σχολή Επαγγελματικής Κατάρτισης (Σ.Ε.Κ.) η οποία παρέχει αρχική επαγγελματική κατάρτιση στους απόφοιτους της υποχρεωτικής τυπικής εκπαίδευσης, β) το Ινστιτούτο Επαγγελματικής Κατάρτισης (Ι.Ε.Κ.), το οποίο παρέχει αρχική επαγγελματική κατάρτιση στους απόφοιτους της τυπικής μη υποχρεωτικής Δευτεροβάθμιας Εκπαίδευσης, Γ.Ε.Λ. και Ε.Π.Α.Λ. , καθώς και των Σ.Ε.Κ. , γ) το Κέντρο Διά Βίου Μάθησης το οποίο παρέχει συνεχιζόμενη επαγγελματική κατάρτιση, γενική εκπαίδευση ενηλίκων, επαγγελματικό προσανατολισμό και δια βίου συμβουλευτική και δ) το Κολλέγιο, το οποίο παρέχει μη τυπική εκπαίδευση, σύμφωνα με τις διατάξεις της παραγράφου Θ` του άρθρου πρώτου του ν. 4093/2012, στους αποφοίτους της τυπικής μη υποχρεωτικής δευτεροβάθμιας εκπαίδευσης. 2. Οι ανωτέρω φορείς μπορεί να είναι δημόσιοι ή ιδιωτικοί. Οι ιδιωτικοί φορείς μη τυπικής εκπαίδευσης αδειοδοτούνται σύμφωνα με τις διατάξεις της παραγράφου Θ` του άρθρου πρώτου του ν. 4093/2012 (Α`222) . Η εποπτεία των φορέων... και η αρμοδιότητα διαμόρφωσης του εκπαιδευτικού πλαισίου ανήκει στη Γενική Γραμματεία Διά Βίου Μάθησης του Υπουργείου Παιδείας και Θρησκευμάτων... 	 3. [ όπως η παράγραφος αυτή τροποποιήθηκε με το άρθρο 89 παρ. 3 του ν. 4547/2018 ] Με απόφαση του Υπουργού Παιδείας, Έρευνας και Θρησκευμάτων, ύστερα από εισήγηση του προϊσταμένου της Διεύθυνσης Διά Βίου Μάθησης της Γενικής Γραμματείας Νέας Γενιάς και Διά Βίου Μάθησης, καταρτίζονται οι Κανονισμοί Λειτουργίας των ανωτέρω φορέων, δημόσιων και ιδιωτικών...». Στο δε άρθρο 24α του ως άνω νόμου, το οποίο προστέθηκε με το άρθρο 89 παρ. 3 περ. β του ν. 4547/2018, ως προς τα Κέντρα Διά Βίου Μάθησης ορίσθηκαν τα εξής: «1. Τα Κέντρα Διά Βίου Μάθησης Επιπέδου Ένα και Δύο αποτελούν φορείς παροχής υπηρεσιών στο πλαίσιο της μη τυπικής εκπαίδευσης που παρέχουν σε ενηλίκους: α) συνεχιζόμενη επαγγελματική κατάρτιση, β) γενική εκπαίδευση ενηλίκων, γ) επαγγελματικό προσανατολισμό, δ) επαγγελματική συμβουλευτική, και μπορεί να ανήκουν στο δημόσιο ή ιδιωτικό τομέα. Διακρίνονται σε επιπέδου Ένα και επιπέδου Δύο, με βάση την κτηριολογική τους υποδομή. 2. ... 6. Από 1.9.2019 τα Κ.Δ.Β.Μ. υποχρεούνται να παρέχουν πιστοποιημένα προγράμματα. Μέχρι την ημερομηνία του προηγούμενου εδαφίου, τα Κ.Δ.Β.Μ. μπορούν να παρέχουν και μη πιστοποιημένα προγράμματα» [ Το ως άνω άρθρο 24α καταργήθηκε στο σύνολό του με το άρθρο 170 παρ. 4 του ν. 4763/2020, βλ. επόμενη σκέψη. ] . Περαιτέρω, με το άρθρο 25 του ως άνω νόμου προβλέφθηκε η δυνατότητα χορήγησης βεβαίωσης επάρκειας σε επαγγελματίες «οι οποίοι παρακολουθούν σε Κέντρο Διά Βίου Μάθησης πρόγραμμα Συνεχιζόμενης Επαγγελματικής Κατάρτισης συμβατό με το εκάστοτε ισχύον επαγγελματικό περίγραμμα, προκειμένου να εκσυγχρονίσουν ή αναβαθμίσουν γνώσεις, ικανότητες και δεξιότητες του επαγγέλματος» [ άρθρο 25 παρ. 1 περ. ζ, όπως η παρ. αυτή αντικαταστάθηκε με το άρθρο 12 παρ. 1 του ν. 4283/2014 (Α`189) ] .

8. Επειδή, στις 21.12.2020 δημοσιεύθηκε στην Εφημερίδα της Κυβερνήσεως ο ν. 4763/2020 «Εθνικό Σύστημα Επαγγελματικής Εκπαίδευσης, Κατάρτισης και Δια Βίου Μάθησης...» (Α`254), με τον οποίο, κατά τα αναφερόμενα στην αιτιολογική έκθεση του νόμου, επιχειρήθηκε «μια συνολική αναδιάρθρωση και αναβάθμιση ενός κρίσιμου τομέα της εκπαίδευσης, με συστημικό ρόλο στην αναπτυξιακή δυναμική της οικονομίας και στη δημιουργία νέων ευκαιριών για μαθητές, σπουδαστές και εργαζόμενους...». Στην αιτιολογική έκθεση αναφέρεται, επίσης, ότι οι ρυθμίσεις του νόμου στοχεύουν στη διόρθωση στρεβλώσεων και δυσλειτουργιών, οι οποίες συνίστανται, μεταξύ άλλων, σε «αρρυθμίες στην οργάνωση της συνεχιζόμενης επαγγελματικής κατάρτισης που παρέχεται στα Κέντρα Διά Βίου Μάθησης (Κ.Δ.Β.Μ.) που επιτείνει το χάσμα δεξιοτήτων» , επιχειρείται δε «μια ολιστική μεταρρύθμιση στην ΕΕΚ [ Επαγγελματική Εκπαίδευση και Κατάρτιση ] και στη ΔΒΜ [ Διά Βίου Μάθηση ] , που κινείται σε 3 βασικούς άξονες» , ο τρίτος εκ των οποίων αφορά την «αναβάθμιση της παρεχόμενης επαγγελματικής εκπαίδευσης και κατάρτισης, αρχικής και συνεχιζόμενης, σε επίπεδο (α) δομών, (β) διαδικασιών, (γ) προγραμμάτων σπουδών και (δ) πιστοποίησης». Στο Κεφάλαιο Θ` του Μέρους Α` του νόμου θεσπίζονται οι εξής ρυθμίσεις για τα Κέντρα Διά Βίου Μάθησης: Ά ρθρο 52: «Τα Κ.Δ.Β.Μ. αποτελούν φορείς παροχής υπηρεσιών στο πλαίσιο της μη τυπικής μάθησης που παρέχουν σε ενήλικες: α) συνεχιζόμενη επαγγελματική κατάρτιση, β) επανειδίκευση (reskilling), γ) αναβάθμιση δεξιοτήτων (upskilling), δ) γενική εκπαίδευση ενηλίκων και ε) συμβουλευτική και επαγγελματικό προσανατολισμό. Μπορεί να ανήκουν στον δημόσιο ή τον ιδιωτικό τομέα». Άρθρο 53: «1. Τα δημόσια Κ.Δ.Β.Μ. αδειοδοτούνται με τη διαδικασία της παρ. 1 του άρθρου 66 και τα ιδιωτικά Κ.Δ.Β.Μ. αδειοδοτούνται από τον αρμόδιο Γενικό Διευθυντή, κατά το άρθρο 109 του ν. 4622/2019 (Α`133) και, εφόσον δεν συντρέχουν οι προϋποθέσεις της ανωτέρω διάταξης, από τον Γενικό Γραμματέα Ε.Ε.Κ.Δ.Β.Μ. & Ν. του Υπουργείου Παιδείας και Θρησκευμάτων, σύμφωνα με την περ. 5 της υποπαρ. Θ3 της παρ. Θ του ν. 4093/2012 (Α`222) . 2. ... 3. Κατά την αρχική αδειοδότηση, την ανανέωση άδειας λειτουργίας των Κ.Δ.Β.Μ. , καθώς και σε κάθε ενδιάμεσο έλεγχο που διενεργείται σε αυτά, τα Κ.Δ.Β.Μ. υποχρεούνται να διαθέτουν και να συντηρούν τον βασικό εκπαιδευτικό εξοπλισμό και υποδομές ψηφιακής τεχνολογίας για την υποστήριξη του συνόλου των λειτουργιών τους και ειδικότερα να διαθέτουν: α) αίθουσα πληροφορικής, για τα προγράμματα που παρέχονται και που υλοποιούνται δια ζώσης, με μέριμνα για έναν Ηλεκτρονικό Υπολογιστή (Η/Υ) ανά συμμετέχοντα, λογισμικό με νόμιμη άδεια χρήσης, ελεύθερη πρόσβαση στο διαδίκτυο, καθώς και αναβαθμισμένες ψηφιακές υπηρεσίες, και β) ολοκληρωμένα πληροφοριακά συστήματα, σύγχρονης και ασύγχρονης εξ αποστάσεως κατάρτισης και υποστήριξης των συμμετεχόντων, εφόσον υλοποιούνται προγράμματα εξ αποστάσεως ή μικτής κατάρτισης. 4. Για την επίτευξη των σκοπών τους τα Κ.Δ.Β.Μ. διαθέτουν κατ’ ελάχιστον το ακόλουθο στελεχιακό δυναμικό, τα μέλη του οποίου προσλαμβάνονται και απασχολούνται με συμβάσεις εξαρτημένης εργασίας: α) Διευθυντή Κατάρτισης, που διαθέτει πτυχίο τριτοβάθμιας εκπαίδευσης και μεταπτυχιακό ή διδακτορικό τίτλο, με τριετή επαγγελματική εμπειρία στον σχεδιασμό, υλοποίηση και αξιολόγηση έργων κατάρτισης ή συμβουλευτικής ή πιστοποίησης ή εκπαίδευσης ενηλίκων. Ο Διευθυντής Κατάρτισης, αν δεν διαθέτει μεταπτυχιακό ή διδακτορικό τίτλο, πρέπει να διαθέτει τουλάχιστον επταετή σχετική επαγγελματική εμπειρία και δεν δύναται να απασχολείται σε άλλα Κ.Δ.Β.Μ. β) Συντονιστικό/εκπαιδευτικό υπεύθυνο, που διαθέτει πτυχίο τριτοβάθμιας εκπαίδευσης και μεταπτυχιακό ή διδακτορικό τίτλο, με διετή επαγγελματική εμπειρία στον σχεδιασμό, υλοποίηση και αξιολόγηση έργων κατάρτισης ή συμβουλευτικής ή πιστοποίησης ή εκπαίδευσης ενηλίκων. Αν ο συντονιστικός/εκπαιδευτικός υπεύθυνος δεν διαθέτει μεταπτυχιακό ή διδακτορικό τίτλο, πρέπει να διαθέτει τουλάχιστον πενταετή σχετική επαγγελματική εμπειρία. γ) Ειδικότερα, για τα προγράμματα Συνεχιζόμενης Επαγγελματικής Κατάρτισης ή για τα Κ.Δ.Β.Μ. που παρέχουν υπηρεσίες Συμβουλευτικής, Υπεύθυνο Συμβουλευτικής και εποπτείας και οργάνωσης της πρακτικής άσκησης, που διαθέτει πτυχίο τριτοβάθμιας εκπαίδευσης και μεταπτυχιακό ή διδακτορικό τίτλο. Αν ο υπεύθυνος δεν διαθέτει μεταπτυχιακό ή διδακτορικό τίτλο, πρέπει να έχει υλοποιήσει τουλάχιστον τριακόσιες ώρες Συμβουλευτικής. δ) Το διοικητικό προσωπικό, το οποίο ανέρχεται σε τουλάχιστον έναν (1) υπάλληλο για τη γραμματειακή και διοικητική υποστήριξη των Κ.Δ.Β.Μ. Το στελεχιακό δυναμικό ανέρχεται συνολικά κατ` ελάχιστον σε τρεις (3) Ετήσιες Μονάδες Εργασίας (Ε.Μ.Ε.), αν υπάρχει μία (1) δομή κατάρτισης και μία (1) Ε.Μ.Ε. για κάθε επιπλέον δομή, καθώς και επιπλέον μία (1) Ε.Μ.Ε. , αν το Κ.Δ.Β.Μ. παρέχει υπηρεσίες Συμβουλευτικής. Στις τρεις (3) Ε.Μ.Ε. δύναται να συμπεριλαμβάνεται το στελεχιακό δυναμικό των περ. α` και β`. Το ανωτέρω στελεχιακό δυναμικό καταχωρείται στο πληροφοριακό σύστημα των Κ.Δ.Β.Μ. του άρθρου 61. 5. Ειδικά για την υλοποίηση προγραμμάτων εξ αποστάσεως κατάρτισης ή μικτής κατάρτισης, επιπλέον του προσωπικού της παρ. 4, απαιτείται να οριστεί από τον πάροχο ένας (1) υπεύθυνος διαχείρισης Ολοκληρωμένου Συστήματος Τηλεκατάρτισης (Ο.Σ.ΤΚ.) . 6. [ όπως η παράγραφος αυτή ίσχυε κατά τον κρίσιμο χρόνο ] Για δράσεις συμβουλευτικής σταδιοδρομίας ή επαγγελματικού προσανατολισμού απαιτείται η απασχόληση πιστοποιημένων Συμβούλων Σταδιοδρομίας ή Επαγγελματικού Προσανατολισμού...». Άρθρο 54: «1. Οι εκπαιδευτές που διδάσκουν στα Κ.Δ.Β.Μ. , είναι κάτοχοι αναγνωρισμένου τίτλου σπουδών σε γνωστικό αντικείμενο συναφές προς το πρόγραμμα που διδάσκουν. Σε ειδικές περιπτώσεις, που προκύπτουν από την ιδιαιτερότητα του αντικειμένου κατάρτισης, είναι δυνατή ή αξιοποίηση εμπειροτεχνιτών με επαγγελματική εμπειρία, συναφή με το γνωστικό αντικείμενο του προγράμματος. 2. Στα προγράμματα που χρηματοδοτούνται από εθνικούς ή ενωσιακούς πόρους και παρέχονται από Κ.Δ.Β.Μ. , απασχολούνται αποκλειστικά εκπαιδευτές ενηλίκων εγγεγραμμένων στο Μητρώο Πιστοποιημένων Εκπαιδευτών Ενηλίκων του Ε.Ο.Π.Π.Ε.Π. ...». Άρθρο 55: «1. Τα προγράμματα Συνεχιζόμενης Επαγγελματικής Κατάρτισης και Γενικής Εκπαίδευσης Ενηλίκων, που παρέχονται από Κ.Δ.Β.Μ. , έχουν θεωρητικό ή εργαστηριακό μέρος ή και τα δύο, ή και πρακτική άσκηση, όπου προβλέπεται στο εκάστοτε πρόγραμμα. Η συνολική διάρκεια του προγράμματος κατάρτισης καθορίζεται με βάση το θεματικό αντικείμενό του, τον σκοπό παρέμβασης και το προφίλ των συμμετεχόντων, σύμφωνα με τα ειδικώς οριζόμενα στις εκάστοτε προσκλήσεις/προκηρύξεις των δικαιούχων των έργων. 2. ... 4. Ο αριθμός των συμμετεχόντων σε τμήματα μάθησης των Κ.Δ.Β.Μ. δεν μπορεί να υπερβαίνει τα είκοσι πέντε (25) άτομα ή τα δεκαπέντε (15) σε περιπτώσεις προγραμμάτων που απευθύνονται αποκλειστικά σε ειδικές κοινωνικές ομάδες, όπως ΑμεΑ. Τα κριτήρια ένταξης των συμμετεχόντων στα τμήματα μάθησης προσδιορίζονται στα αντίστοιχα προγράμματα. 5. ...». Άρθρο 57: «1. Εκπαιδευτικά προγράμματα, των οποίων το αποτέλεσμα πρόκειται να οδηγήσει σε οποιασδήποτε μορφής πιστοποίηση, καθώς και όσα χρηματοδοτούνται από εθνικούς ή ενωσιακούς πόρους και παρέχονται από τα Κ.Δ.Β.Μ. , υποβάλλονται προς πιστοποίηση στον Ε.Ο.Π.Π.Ε.Π. Τα ανωτέρω προγράμματα υποβάλλονται από: α) τα Κ.Δ.Β.Μ. που επιθυμούν να τα παρέχουν ή β) από επαγγελματικούς φορείς, κλαδικούς εκπροσώπους ή κοινωνικούς εταίρους ή γ) από φορείς άσκησης δημόσιας πολιτικής. 2. ...». Άρθρο 58: «1. Η επιτυχής παρακολούθηση ενός πιστοποιημένου προγράμματος των Κ.Δ.Β.Μ. οδηγεί στη χορήγηση βεβαίωσης παρακολούθησης και πιστοποίησης, σύμφωνα με το άρθρο 50 του παρόντος, όπου απαιτείται. 2. ...». Περαιτέρω, στο άρθρο 60 του νόμου καθορίζονται τα αρχεία και έντυπα που υποχρεούνται να τηρούν τα Κ.Δ.Β.Μ. , ενώ στο άρθρο 62 ρυθμίζονται τα σχετικά με την άσκηση εποπτείας και ελέγχου επί της λειτουργίας των Κ.Δ.Β.Μ. από την Γ.Γ.Ε.Ε.Κ.Δ.Β.Μ. & Ν. του Υπουργείου Παιδείας και Θρησκευμάτων καθώς και τα σχετικά με την επιβολή διοικητικών κυρώσεων, σε περίπτωση παραβάσεως των διατάξεων της οικείας νομοθεσίας. Εξ άλλου, στο άρθρο 65 του νόμου ορίζονται τα εξής: «1.`Οπου στις κείμενες διατάξεις αναφέρονται οι όροι “Κέντρο Διά Βίου Μάθησης Επιπέδου Ένα” ή “Κέντρο Διά Βίου Μάθησης Επιπέδου Δύο” ή “Κέντρο Διά Βίου Μάθησης Επιπέδου Ένα και Επιπέδου Δύο” , νοείται το “Κέντρο Διά Βίου Μάθησης (Κ.Δ.Β.Μ.) ”. 2. Στο πρώτο εδάφιο της περ. 10 της υποπαρ. Θ.3 της παρ. Θ` του πρώτου άρθρου του ν. 4093/2012 (Α`222) διαγράφεται ο όρος “Κέντρο Διά Βίου Μάθησης Επιπέδου Ένα” ...». Με την παρ. 7 του άρθρου 66 παρεσχέθη εξουσιοδότηση στον Γενικό Γραμματέα Ε.Ε.Κ.Δ.Β.Μ. & .Ν. για τον καθορισμό, με σχετική απόφασή του, των ειδικότερων όρων, προϋποθέσεων και της διαδικασίας για τη χορήγηση και ανανέωση της άδειας λειτουργίας των Κ.Δ.Β.Μ. Τέλος, με την παρ. 17 του άρθρου 169 του νόμου ορίσθηκαν, αρχικώς, τα εξής: «α) Η μετατροπή των Κέντρων Διά Βίου Μάθησης επιπέδου ένα (1) και δύο (2) σε Κέντρα Διά Βίου Μάθησης, σύμφωνα με το άρθρο 53, δύναται να πραγματοποιηθεί, για Κέντρα Διά Βίου Μάθησης που έχουν αδειοδοτηθεί κατά τη δημοσίευση του παρόντος, με τροποποίηση των αδειών λειτουργίας τους, λόγω προσαρμογής τους στις διατάξεις του άρθρου 53, έως τις 30.11.2021. Ύστερα από τις 30.11.2021 ανακαλούνται οι άδειες των Κέντρων Διά Βίου Μάθησης επιπέδου ένα (1) και δύο (2), που δεν προσαρμόστηκαν στις εν λόγω διατάξεις. β) ...».

9. Επειδή, κατ’ επίκληση, μεταξύ άλλων, της ανωτέρω εξουσιοδοτικής διατάξεως της παρ. 7 του άρθρου 66 του ν. 4763/2020 εξεδόθη η προσβαλλόμενη κανονιστική απόφαση του Γενικού Γραμματέα Ε.Ε.Κ.Δ.Β.Μ. & .Ν. για τον καθορισμό των όρων, των προϋποθέσεων και της διαδικασίας για τη χορήγηση, την τροποποίηση, τη μεταβίβαση και την ανανέωση της άδειας για τη λειτουργία Κ.Δ.Β.Μ. Με το άρθρο 1 της προσβαλλομένης αποφάσεως ορίζεται ότι «Η άδεια Κέντρου Διά Βίου Μάθησης χορηγείται σε φυσικά πρόσωπα, νομικά πρόσωπα και ενώσεις προσώπων με απόφαση του αρμόδιου Γενικού Διευθυντή, κατά το άρθρο 109 του ν. 4622/2019 (Α`133) και εφόσον δεν συντρέχουν οι προϋποθέσεις της ανωτέρω διάταξης, με απόφαση του Γενικού Γραμματέα Επαγγελματικής Εκπαίδευσης, Κατάρτισης, Δια Βίου Μάθησης και Νεολαίας (Ε.Ε.Κ.Δ.Β.Μ. και Ν.) του Υπουργείου Παιδείας και Θρησκευμάτων, σύμφωνα με τα οριζόμενα στην υποπαρ. Θ3 της παρ. Θ του άρθρου πρώτου του ν. 4093/2012, η οποία δημοσιεύεται στην Εφημερίδα της Κυβερνήσεως. Για τη χορήγηση της άδειας, ο Εθνικός Οργανισμός Πιστοποίησης Προσόντων και Επαγγελματικού Προσανατολισμού (Ε.Ο.Π.Π.Ε.Π.) διατυπώνει γνώμη ως προς τη συνδρομή των κτηριολογικών προϋποθέσεων του ν. 4093/2012, σύμφωνα με την περ. 13 της υποπαρ. Θ3 της παρ. Θ του άρθρου πρώτου του νόμου αυτού». Στα άρθρα 2-5 της προσβαλλομένης αποφάσεως καθορίζονται τα δικαιολογητικά που πρέπει να προσκομισθούν προς απόδειξη της συνδρομής των νομίμων προϋποθέσεων για τη χορήγηση άδειας Κ.Δ.Β.Μ. και τα οποία σχετίζονται με το πρόσωπο του φορέα (άρθρο 2), τις κτηριολογικές προδιαγραφές (άρθρο 3), τις προδιαγραφές βασικού εκπαιδευτικού εξοπλισμού και υποδομών ψηφιακής τεχνολογίας (άρθρο 4) και το στελεχιακό δυναμικό (άρθρο 5) . Εξ άλλου, στο άρθρο 8 της προσβαλλομένης αποφάσεως ρυθμίζονται τα σχετικά με τη διαδικασία μετατροπής αδειών Κ.Δ.Β.Μ. Επιπέδου Ένα και Κ.Δ.Β.Μ. Επιπέδου Δύο σε Κ.Δ.Β.Μ. του άρθρου 53 του ν. 4763/2020.

10. Επειδή, τέλος, μετά την άσκηση της κρινομένης αιτήσεως δημοσιεύθηκε ο ν. 4871/2021 (Α`246/10.12.2021), με το άρθρο 86 του οποίου τροποποιήθηκε η περ. α της παρ. 17 του άρθρου 169 του ν. 4763/2020 ως προς την καταληκτική ημερομηνία της προθεσμίας, εντός της οποίας τα ήδη λειτουργούντα Κ.Δ.Β.Μ. Επιπέδου Ένα και Δύο δύνανται να μετατραπούν σε Κ.Δ.Β.Μ. του άρθρου 53 του ιδίου νόμου. Συγκεκριμένα, προβλέφθηκε ότι η ανωτέρω μετατροπή είναι δυνατόν να πραγματοποιηθεί έως τις 31.3.2022 (άρθρο 86 παρ. 1 ν. 4871/2021, ενώ με την παρ. 3 του ιδίου άρθρου ορίσθηκε ότι οι ρυθμίσεις του ισχύουν από την 30.11.2021) .

11. Επειδή, οι αιτούντες με προφορική δήλωση του πληρεξουσίου δικηγόρου τους κατά τη συζήτηση της υποθέσεως ενώπιον της πενταμελούς συνθέσεως, δήλωση η οποία επαναλήφθηκε και με το από 4.3.2022 υπόμνημα που κατατέθηκε μετά τη συζήτηση, παραιτήθηκαν από τον πρώτο λόγο ακυρώσεως, με τον οποίο προέβαλαν ότι η προσβαλλόμενη κανονιστική απόφαση εκδόθηκε καταχρηστικώς, λίγες ημέρες πριν από τη λήξη της προθεσμίας που είχε ταχθεί αρχικώς με το άρθρο 169 παρ. 17 του ν. 4763/2020 για την προσαρμογή των λειτουργούντων Κ.Δ.Β.Μ. στις διατάξεις του νόμου, με αποτέλεσμα να καθίσταται αδύνατη η τήρηση της προβλεπόμενης διαδικασίας μετατροπής των αδειών Κ.Δ.Β.Μ. Επιπέδου Ένα και Επιπέδου Δύο σε Κ.Δ.Β.Μ. του άρθρου 53 του νόμου 4763/2020.

12. Επειδή, με τις διατάξεις του ν. 4763/2020 σκοπήθηκε η αναδιάρθρωση και αναβάθμιση του τομέα της επαγγελματικής εκπαίδευσης και κατάρτισης (ΕΕΚ) και της διά βίου μάθησης (ΔΒΜ), καθ`όσον, όπως αναφέρεται στην αιτιολογική έκθεση του νόμου, ως προς τον τομέα αυτό διαπιστώθηκε ότι «ταλανίζεται από χρονίζουσες στρεβλώσεις και δυσλειτουργίες» , εξαιτίας των οποίων «η ΕΕΚ έχει καταστεί... υποδεέστερη εκπαιδευτική διαδρομή στη συνείδηση της κοινωνίας. Η χώρα μας κατατάσσεται σταθερά στις τρεις τελευταίες θέσεις των 27 κρατών-μελών της Ευρωπαϊκής Ένωσης στους δείκτες ελκυστικότητας και αποτελεσματικότητας της ΕΕΚ. Το πρόβλημα επιτείνεται από την άναρχη διάρθρωση της συνεχιζόμενης κατάρτισης που παρέχεται στα Κ.Δ.Β.Μ. , με επακόλουθο τη σώρευση στερεοτύπων κοινωνικής απαξίωσης σε πολλαπλά επίπεδα». Ως προς τον σκοπό του νόμου, στην αιτιολογική έκθεση διαλαμβάνεται ότι «κεντρική στόχευση της μεταρρύθμισης είναι η ΕΕΚ, από λύση ανάγκης για τους λίγους ή τους πιο αδύναμους, να καταστεί συνειδητή επιλογή για τους πολλούς και εργαλείο αναπτυξιακής πολιτικής» , αυτό δε επιδιώκεται, μεταξύ άλλων, και με την αναβάθμιση της παρεχόμενης επαγγελματικής εκπαίδευσης και κατάρτισης, αρχικής και συνεχιζόμενης, σε επίπεδο δομών, διαδικασιών, προγραμμάτων σπουδών και πιστοποίησης. Στο πλαίσιο αυτό με τις διατάξεις του ν. 4763/2020 ρυθμίσθηκαν τα σχετικά με τη μεταγυμνασιακή επαγγελματική εκπαίδευση και κατάρτιση, τα πρότυπα επαγγελματικά λύκεια, τη μεταδευτεροβάθμια επαγγελματική εκπαίδευση και κατάρτιση (Ινστιτούτα Επαγγελματικής Κατάρτισης - Ι.Ε.Κ.), καθώς και τα κέντρα διά βίου μάθησης. Ως προς τα Κ.Δ.Β.Μ. , με το άρθρο 52 του νόμου καθορίσθηκε το αντικείμενο των παρεχομένων από αυτά υπηρεσιών στο πλαίσιο της μη τυπικής μάθησης, ενώ με τα επόμενα άρθρα ρυθμίσθηκαν οι όροι και προϋποθέσεις ίδρυσης, αδειοδότησης και λειτουργίας των εν λόγω Κέντρων. Με τις σχετικές διατάξεις του ν. 4763/2020 καταργήθηκε η διάκριση των Κ.Δ.Β.Μ. σε Επιπέδου Ένα και Επιπέδου Δύο, η οποία είχε εισαχθεί με τις διατάξεις του ν. 4093/2012 και ρυθμίσθηκαν ενιαίως για όλα τα Κ.Δ.Β.Μ. οι προϋποθέσεις για την ίδρυση και λειτουργία τους. Ειδικότερα, ως προς τις κτηριολογικές προϋποθέσεις ισχύουν πλέον για όλα τα Κ.Δ.Β.Μ. οι ρυθμίσεις της περ. 8 της υποπαρ. Θ3 της παρ. Θ του άρθρου πρώτου του ν. 4093/2012, ενώ με τα άρθρα 53 και 54 του ν. 4763/2020 καθορίζονται προϋποθέσεις σχετικά με τον βασικό εκπαιδευτικό εξοπλισμό και τις υποδομές ψηφιακής τεχνολογίας, το στελεχιακό δυναμικό και τους εκπαιδευτές των Κ.Δ.Β.Μ. Επίσης, με τα άρθρα 55 επ. του ως άνω νόμου θεσπίζονται ρυθμίσεις σχετικά με τα προγράμματα που παρέχονται από τα Κ.Δ.Β.Μ. Με το σύνολο των προαναφερθεισών διατάξεων εκδηλώνεται η νομοθετική επιλογή για τη συστηματικότερη ρύθμιση του πλαισίου παροχής των υπηρεσιών μη τυπικής μάθησης που προσφέρονται από τα Κ.Δ.Β.Μ. και τη θέσπιση απαιτήσεων σχετικών με τη διασφάλιση ενός ελάχιστου επιπέδου οργάνωσης των φορέων που παρέχουν τις εν λόγω υπηρεσίες. Τούτο δε στο πλαίσιο της επιδίωξης αναβάθμισης των υπηρεσιών αυτών, οι οποίες λειτουργούν συμπληρωματικά προς τις υπηρεσίες επαγγελματικής εκπαίδευσης και αρχικής επαγγελματικής κατάρτισης που παρέχονται από άλλους φορείς της τυπικής και μη τυπικής εκπαίδευσης, προκειμένου να ενισχυθεί συστηματικά ο τομέας της εκπαίδευσης (υπό ευρεία έννοια) και της μάθησης που είναι προσανατολισμένος στην καλλιέργεια επαγγελματικών προσόντων και δεξιοτήτων.

13. Επειδή, προβάλλεται ότι οι επίμαχες διατάξεις του ν. 4763/2020, επί των οποίων στηρίζεται η έκδοση της προσβαλλομένης κανονιστικής αποφάσεως, αντίκεινται στο άρθρο 5 παρ. 1 του Συντάγματος κατά το μέρος που με αυτές υποχρεώνονται τα Κ.Δ.Β.Μ. Επιπέδου Ένα που λειτουργούσαν νομίμως βάσει των διατάξεων του ν. 4093/2012, να προσαρμοσθούν στις αυξημένες απαιτήσεις που θεσπίζονται με τον ως άνω νεότερο νόμο για όλα τα Κ.Δ.Β.Μ. , επί ποινή ανακλήσεως της αδείας λειτουργίας τους. Συναφώς, προβάλλεται ότι οι διατάξεις αυτές του ν. 4763/2020 αντίκεινται στην αρχή της αναλογικότητας, διότι θεσπίζουν υπέρμετρες απαιτήσεις για τη συνέχιση της λειτουργίας των Κ.Δ.Β.Μ. Επιπέδου Ένα και τους επιβάλλουν υπερβολικά διοικητικά βάρη και κόστη, χωρίς οι απαιτήσεις και οι υποχρεώσεις αυτές να δικαιολογούνται χάριν της εξυπηρέτησης σκοπού δημοσίου συμφέροντος. Ο λόγος αυτός ακυρώσεως αναπτύσσεται με το από 4.3.2022 υπόμνημα που κατέθεσαν οι αιτούντες και με το οποίο υποστηρίζουν ότι η πλειονότητα των λειτουργούντων Κ.Δ.Β.Μ. Επιπέδου Ένα αποτελούν μικρές επιχειρήσεις, οι οποίες αδυνατούν να ανταποκριθούν στις αυξημένες οικονομικές απαιτήσεις που συνεπάγεται η λειτουργία τους κατά τις διατάξεις των άρθρων 52 επ. του ν. 4763/2020. Ιδίως, οι αιτούντες αναφέρονται στις δαπάνες, στις οποίες πρέπει να υποβληθούν τα λειτουργούντα Κ.Δ.Β.Μ. Επιπέδου Ένα αφ`ενός μεν για την προσαρμογή των εγκαταστάσεών τους στις κτηριολογικές προϋποθέσεις, οι οποίες μέχρι τώρα ίσχυαν για τα Κ.Δ.Β.Μ. Επιπέδου Δύο (δαπάνες για την έκδοση νέας οικοδομικής άδειας για χρήση εκπαιδευτηρίου, για μετατροπές/μετασκευές, ιδίως για την εξασφάλιση της προσβασιμότητας σε Α.Μ.Ε.Α. , καθώς και για την εξεύρεση, ενδεχομένως, νέου κτηρίου), αφ` ετέρου δε για την πρόσληψη και μισθοδοσία του απαιτουμένου κατά τις διατάξεις του ν. 4763/2020 προσωπικού. Με τον ως άνω προβαλλόμενο λόγο οι αιτούντες δεν αμφισβητούν τη συνταγματικότητα των ανωτέρω διατάξεων του ν. 4763/2020 ως προς τα εφεξής ιδρυόμενα Κ.Δ.Β.Μ. , ισχυρίζονται, όμως, ότι οι σχετικές ρυθμίσεις πάσχουν καθ` ο μέρος καταλαμβάνουν και τα ήδη λειτουργούντα Κ.Δ.Β.Μ. Επιπέδου Ένα, τα οποία οφείλουν να προσαρμοσθούν στις αυξημένες απαιτήσεις του νόμου, ως προς την κτηριολογική τους υποδομή, τον εκπαιδευτικό εξοπλισμό και το στελεχιακό δυναμικό τους. Το γεγονός, όμως, ότι τα εν λόγω Κ.Δ.Β.Μ. Επιπέδου Ένα αδειοδοτήθηκαν και λειτούργησαν βάσει του προϊσχύσαντος νομοθετικού καθεστώτος δεν εμποδίζει, κατ`αρχήν, τον νομοθέτη να μεταβάλει τις προϋποθέσεις λειτουργίας τους, εφ`όσον τούτο υπαγορεύεται από την ανάγκη εξυπηρέτησης σκοπού δημοσίου συμφέροντος (πρβλ. ΣτΕ 691/2013 Ολομ. καθώς και ΣτΕ 305/2021 Ολομ. , 1757-8/2019 Ολομ.) . Ειδικότερα, όπως παγίως γίνεται δεκτό, στην οικονομική και επαγγελματική ελευθερία που κατοχυρώνεται με το άρθρο 5 παρ. 1 του Συντάγματος είναι δυνατόν να επιβληθούν περιορισμοί από τον νομοθέτη για λόγους δημοσίου συμφέροντος, οι οποίοι, σε κάθε περίπτωση, πρέπει να ορίζονται κατά τρόπο γενικό και αντικειμενικό, να τελούν σε συνάφεια προς το αντικείμενο και τον χαρακτήρα της ρυθμιζόμενης δραστηριότητας, να είναι πρόσφοροι και αναγκαίοι για την επίτευξη του επιδιωκομένου σκοπού και να μην είναι δυσανάλογοι σε σχέση με αυτόν (βλ. ΣτΕ 1758/2019 Ολομ. , 959/2015 Ολομ. , 2227/2010 Ολομ. κ.ά.) . Εν προκειμένω, όπως προαναφέρθηκε, με τις διατάξεις του ν. 4763/2020 σκοπήθηκε η συνολική αναδιάρθρωση και αναβάθμιση του τομέα της επαγγελματικής εκπαίδευσης και κατάρτισης και διά βίου μάθησης, ως μέσο για την επίτευξη στόχων αναπτυξιακής και κοινωνικής πολιτικής και πολιτικής προώθησης της απασχόλησης. Προκειμένου δε ο σκοπός αυτός να εξυπηρετηθεί συστηματικά και αποτελεσματικά κρίθηκε αναγκαία η προσαρμογή στο νέο νομοθετικό καθεστώς και των ήδη λειτουργούντων παρόχων των σχετικών υπηρεσιών. Εξ άλλου, ο δικαστικός έλεγχος της τήρησης της αρχής της αναλογικότητας περιορίζεται στην κρίση αν η θεσπιζόμενη ρύθμιση είναι προδήλως απρόσφορη ή υπερβαίνει προδήλως το αναγκαίο για την πραγματοποίηση του επιδιωκόμενου σκοπού μέτρο. Στην προκειμένη περίπτωση, η προσαρμογή των ήδη λειτουργούντων Κ.Δ.Β.Μ. Επιπέδου Ένα στις απαιτήσεις λειτουργίας που θεσπίζονται με τις διατάξεις του ν. 4763/2020 συνεπάγεται, πράγματι, όπως ισχυρίζονται οι αιτούντες, πρόσθετες δαπάνες για τις επιχειρήσεις τους, όπως οι δαπάνες αυτές προσδιορίζονται στο από 4.3.2022 υπόμνημα και τα σχετικώς προσκομιζόμενα στοιχεία, η επιβάρυνση, όμως, αυτή των αιτούντων δεν μπορεί να θεωρηθεί ότι υπερβαίνει προδήλως το αναγκαίο μέτρο για την εξυπηρέτηση του επιδιωκόμενου σκοπού, ο οποίος συνίσταται στην εξασφάλιση ενιαίου επιπέδου ποιότητας παρεχομένων υπηρεσιών και ομοιόμορφων όρων λειτουργίας για όλους του παρόχους υπηρεσιών διά βίου μάθησης που δραστηριοποιούνται στην οικεία αγορά. Ο νομοθέτης, άλλωστε, δεν εκωλύετο να καταργήσει τη διάκριση μεταξύ Κ.Δ.Β.Μ. Επιπέδου Ένα και Επιπέδου Δύο, η οποία εισήχθη με τις διατάξεις του ν. 4093/2012, εφ`όσον έκρινε, κατ`εκτίμηση και των μεταβαλλομένων οικονομικών και κοινωνικών συνθηκών, ότι η διατήρηση της διάκρισης αυτής ως προς την οργανωτική υποδομή των Κ.Δ.Β.Μ. δεν ανταποκρίνεται στις ανάγκες προαγωγής των παρεχομένων υπηρεσιών επαγγελματικής κατάρτισης. Και ναι μεν η κατάργηση της ανωτέρω διάκρισης και η προσαρμογή των λειτουργούντων Κ.Δ.Β.Μ. Επιπέδου Ένα στις αυξημένες οργανωτικές απαιτήσεις που θεσπίζονται με τις διατάξεις του ν. 4763/2020 συνεπάγεται σημαντικής έκτασης μεταβολή στις συνθήκες λειτουργίας των εν λόγω επιχειρήσεων, η ως άνω επέμβαση, όμως, του νομοθέτη ως προς τη ρύθμιση των όρων άσκησης της οικείας οικονομικής δραστηριότητας, δεν μπορεί να θεωρηθεί ότι υπερβαίνει τα όρια της αρχής της αναλογικότητας, εν όψει του ότι πρόκειται περί δραστηριότητας εντασσόμενης στον τομέα της εκπαίδευσης, κατάρτισης και διά βίου μάθησης, ο οποίος αποτελεί αντικείμενο ιδιαίτερου κρατικού ενδιαφέροντος και δικαιολογεί τη λήψη πλέγματος μέτρων που κατατείνουν στη διασφάλιση της ποιότητας των παρεχομένων υπηρεσιών. Κατά τα λοιπά, οι αιτούντες δεν προβάλλουν ειδικές αιτιάσεις ως προς το απρόσφορο ή δυσανάλογο των επί μέρους προϋποθέσεων λειτουργίας που θεσπίζονται με τις διατάξεις του ν. 4763/2020. Ο δε ισχυρισμός τους ότι με το άρθρο 52 του ν. 4763/2020 περιορίζεται το αντικείμενο των Κ.Δ.Β.Μ. στην παροχή υπηρεσιών μη τυπικής μάθησης μόνον σε ενήλικες και απαγορεύεται στα νομίμως λειτουργούντα Κ.Δ.Β.Μ. Επιπέδου Ένα να συνεχίσουν να παρέχουν υπηρεσίες σε ανηλίκους είναι απορριπτέος, διότι ήδη με το άρθρο 89 παρ. 3 περ. β του ν. 4547/2018, με το οποίο προστέθηκε άρθρο 24α στον ν. 4186/2013, ορίσθηκε ρητώς ότι τα Κ.Δ.Β.Μ. (Επιπέδου Ένα και Δύο) παρέχουν υπηρεσίες μη τυπικής μάθησης σε ενήλικες. Η ρύθμιση αυτή, εξ άλλου, είναι εύλογη, δεδομένου ότι κύριο αντικείμενο των Κ.Δ.Β.Μ. αποτελεί η παροχή υπηρεσιών συνεχιζόμενης επαγγελματικής κατάρτισης, ενώ η αρχική επαγγελματική κατάρτιση παρέχεται από άλλους φορείς. Επίσης, οι διατάξεις του άρθρου 53 παρ. 4 του ν. 4763/2020 πρέπει να ερμηνευθούν ως έχουσες την έννοια, όπως αναφέρεται και στην από 21.2.2022 έκθεση απόψεων της Διοίκησης, ότι η θέση του Διευθυντή Κατάρτισης μπορεί να καλύπτεται και από το φυσικό πρόσωπο που είναι ιδιοκτήτης της επιχείρησης του Κ.Δ.Β.Μ. , εφ`όσον πληροί τις σχετικώς τασσόμενες προϋποθέσεις. Περαιτέρω, ανεξαρτήτως αν το χρονικό διάστημα που παρεσχέθη με το άρθρο 169 παρ. 17 του ν. 4763/2020 (δημοσιευθέντος στις 21.12.2020) για την προσαρμογή των λειτουργούντων Κ.Δ.Β.Μ. στις νέες διατάξεις (αρχικώς, μέχρι τις 30.11.2021 και, εν συνεχεία, μέχρι τις 31.3.2022) ήταν εύλογο, πάντως, μετά την παραίτηση των αιτούντων από τον πρώτο λόγο ακυρώσεως, ο οποίος αφορούσε την ως άνω μεταβατική ρύθμιση του νόμου, με τους λοιπούς προβαλλόμενους λόγους οι αιτούντες δεν θέτουν ζήτημα σχετικό με την ταχθείσα προθεσμία προσαρμογής, αλλά αμφισβητούν το συνταγματικώς επιτρεπτό της κατ`αρχήν υπαγωγής των λειτουργούντων Κ.Δ.Β.Μ. στις νεότερες διατάξεις. Συνεπώς, εφ`όσον με τους προβαλλόμενους με το δικόγραφο της αιτήσεως ακυρώσεως λόγους δεν πλήσσεται, κατά τούτο, η μεταβατική ρύθμιση του νόμου, τα σχετικά με την ταχθείσα προθεσμία προσαρμογής ζητήματα δεν μπορούν να εξετασθούν. Ούτε είναι, άλλωστε, δυνατόν, μετά τη ρητή δήλωση παραίτησης από τον πρώτο λόγο ακυρώσεως που υποβλήθηκε κατά τη συζήτηση της υποθέσεως στο ακροατήριο ενώπιον της πενταμελούς συνθέσεως, να προβληθούν παραδεκτώς με το υπόμνημα που κατατέθηκε μετά τη συζήτηση της υποθέσεως - και με το οποίο επαναλήφθηκε η δήλωση παραίτησης - ισχυρισμοί που συνδέονται με τον ως άνω λόγο ακυρώσεως. Κατόπιν των ανωτέρω, οι προβαλλόμενοι, κατά τα εκτιθέμενα στην προηγούμενη σκέψη, λόγοι ακυρώσεως, πρέπει να απορριφθούν.

14. Επειδή, με το άρθρο 71 του ν. 4849/2021 (Α`207), ο οποίος δημοσιεύθηκε στην Εφημερίδα της Κυβερνήσεως την ίδια ημέρα με την προσβαλλόμενη κανονιστική απόφαση (5.11.2021), προστέθηκε στον ν. 4442/2016 «Νέο θεσμικό πλαίσιο για την άσκηση οικονομικής δραστηριότητας...» (Α`230) νέο Κεφάλαιο ΛΗ`(άρθρα 278-287) με τίτλο «Απλούστευση πλαισίου ίδρυσης και λειτουργίας ιδιωτικών ινστιτούτων επαγγελματικής κατάρτισης (Ι.Ι.Ε.Κ.), φροντιστηρίων, κέντρων ξένων γλωσσών και κολλεγίων». Με τις διατάξεις του κατά τα ως άνω προστεθέντος κεφαλαίου ΛΗ`του ν. 4442/2016 προβλέφθηκε ότι τα ιδιωτικά Ι.Ε.Κ. και τα Κολλέγια [ καθώς και τα φροντιστήρια και τα κέντρα ξένων γλωσσών με περισσότερους από 75 εκπαιδευόμενους ] υπάγονται, για την ίδρυση και λειτουργία τους, στο καθεστώς έγκρισης του άρθρου 7 του ιδίου νόμου (άρθρο 280), ενώ τα φροντιστήρια και τα κέντρα ξένων γλωσσών υπάγονται στο καθεστώς γνωστοποίησης του άρθρου 6 του νόμου (άρθρο 281 · ως προς την έννοια της έγκρισης και της γνωστοποίησης βλ. και τους ορισμούς του άρθρου 2 του ν. 4442/2016) . Εν όψει των ανωτέρω ρυθμίσεων του άρθρου 71 του ν. 4849/2021 οι αιτούντες προβάλλουν ότι οι διατάξεις του ν. 4763/2020 περί Κ.Δ.Β.Μ. , επί των οποίων στηρίζεται η έκδοση της προσβαλλομένης πράξεως, αντίκεινται στην αρχή της ισότητας, δεδομένου ότι διαφοροποιούν αδικαιολόγητα τα Κ.Δ.Β.Μ. έναντι των λοιπών φορέων μη τυπικής μάθησης. Τούτο διότι, ενώ οι υπόλοιποι φορείς της μη τυπικής μάθησης έχουν υπαχθεί, ως προς την ίδρυση και λειτουργία τους, στο απλουστευμένο καθεστώς της έγκρισης ή και της γνωστοποίησης, κατά τα προαναφερθέντα, τα Κ.Δ.Β.Μ. παραμένουν στο καθεστώς της προηγούμενης διοικητικής άδειας, μαζί με τα ιδιωτικά σχολεία, τα οποία, όμως, είναι φορείς της τυπικής εκπαίδευσης και χορηγούν τίτλους σπουδών. Ωστόσο, όπως ρητώς αναφέρεται στο δικόγραφο της αιτήσεως ακυρώσεως και προκύπτει από το σύνολο των ισχυρισμών των αιτούντων, με την αίτηση αυτή ζητείται η ακύρωση της προσβαλλομένης πράξεως, κατά το μέρος που με αυτήν εξειδικεύονται οι προβλέψεις του ν. 4763/2020 περί εφαρμογής των νέων ρυθμίσεων που θεσπίζονται με τον νόμο για τη λειτουργία των Κ.Δ.Β.Μ. και στα ήδη λειτουργούντα Κ.Δ.Β.Μ. Επιπέδου Ένα. Κατά το ως άνω πληττόμενο μέρος της η προσβαλλόμενη πράξη δεν συνδέεται με το ζήτημα της διοικητικής διαδικασίας που πρέπει να τηρηθεί για την έναρξη ασκήσεως της σχετικής οικονομικής δραστηριότητας (αν, δηλαδή, απαιτείται προηγούμενη διοικητική άδεια ή η τήρηση της διαδικασίας έγκρισης ή γνωστοποίησης που προβλέπεται στον ν. 4442/2016), το οποίο θέτουν οι αιτούντες με τον εξεταζόμενο λόγο ακυρώσεως. Εξ άλλου, το άρθρο 169 παρ. 17α του ν. 4763/2020 και το άρθρο 8 της προσβαλλομένης κανονιστικής αποφάσεως, ρυθμίζουν το ειδικό ζήτημα της διαδικασίας μετατροπής των ήδη λειτουργούντων Κ.Δ.Β.Μ Επιπέδου `Ενα και Δύο σε Κ.Δ.Β.Μ. του άρθρου 53 του ν. 4763/2020. Η ρύθμιση της διαδικασίας αυτής κατέστη αναγκαία ως εκ της προβλέψεως του νόμου περί εφαρμογής των νέων ρυθμίσεων και στις ήδη λειτουργούσες επιχειρήσεις. Με τις ανωτέρω διατάξεις, επομένως, καθορίσθηκε το στάδιο ελέγχου της συμμορφώσεως των εν λόγω επιχειρήσεων με τις τασσόμενες με τα προπαρατεθέντα άρθρα του ν. 4763/2020 προϋποθέσεις λειτουργίας, χωρίς, πάντως, να αναστέλλεται η συνέχιση της λειτουργίας των επιχειρήσεων αυτών μέχρι τη διενέργεια του ελέγχου. Επομένως, η ρύθμιση της ως άνω διαδικασίας μετατροπής δεν σχετίζεται με την αρχική αδειοδότηση για την ανάληψη της άσκησης της οικονομικής δραστηριότητας. Εφ’ όσον δε οι αιτούντες δεν προβάλλουν άλλους ειδικούς ισχυρισμούς, προκειμένου να θεμελιώσουν την βλάβη που υφίστανται τα ήδη λειτουργούντα Κ.Δ.Β.Μ. από τη μη υπαγωγή τους στο καθεστώς της έγκρισης ή της γνωστοποίησης του ν. 4442/2016, ο ως άνω λόγος ακυρώσεως προβαλλόμενος κατά της προσβαλλομένης κανονιστικής αποφάσεως, κατά το πληττόμενο μέρος αυτής, το οποίο αποτελεί αντικείμενο της παρούσας δίκης, είναι απορριπτέος.

15. Επειδή, με σκοπό αφ’ ενός μεν την εξάλειψη των εμποδίων που παρακωλύουν την ελεύθερη εγκατάσταση των παρόχων υπηρεσιών εντός των κρατών μελών της Ευρωπαϊκής Ένωσης και την ελεύθερη κυκλοφορία των υπηρεσιών μεταξύ των κρατών μελών, αφ’ ετέρου δε την παροχή της απαιτούμενης ασφάλειας δικαίου για την άσκηση αυτών των ελευθεριών, όπως κατοχυρώνονται στα άρθρα 49 και 56 της Συνθήκης για τη Λειτουργία της Ευρωπαϊκής Ένωσης, εκδόθηκε η Οδηγία 2006/123/ΕΚ του Ευρωπαϊκού Κοινοβουλίου και του Συμβουλίου της 12ης Δεκεμβρίου 2006 «σχετικά με τις υπηρεσίες στην εσωτερική αγορά» (ΕΕ L 376) . Σύμφωνα με τις διατάξεις της Οδηγίας αυτής, τα κράτη μέλη αναλαμβάνουν την υποχρέωση να απλουστεύσουν τις διαδικασίες και τις διατυπώσεις που ισχύουν για την πρόσβαση σε δραστηριότητα παροχής υπηρεσιών και για την άσκησή της (άρθρο 5), ενώ δεν μπορούν να εξαρτούν την πρόσβαση αυτή από σύστημα χορήγησης άδειας (δηλαδή από διαδικασία που υποχρεώνει τον πάροχο ή τον αποδέκτη της υπηρεσίας να υποβάλει αίτηση στην αρμόδια αρχή για την έκδοση επίσημης ή σιωπηρής απόφασης - βλ. τους ορισμούς του άρθρου 4 και αιτιολογική σκέψη 39 του προοιμίου), παρά μόνο εάν πληρούνται οι ακόλουθες προϋποθέσεις: α) το σύστημα χορήγησης άδειας δεν εισάγει διακρίσεις εις βάρος του παρόχου της υπηρεσίας, β) η ανάγκη ύπαρξης συστήματος χορήγησης άδειας δικαιολογείται από επιτακτικό λόγο δημοσίου συμφέροντος, και γ) ο επιδιωκόμενος στόχος δεν μπορεί να επιτευχθεί με λιγότερο περιοριστικό μέτρο, ιδίως επειδή οι εκ των υστέρων έλεγχοι θα λάμβαναν χώρα με πολύ μεγάλη καθυστέρηση για να είναι πραγματικά αποτελεσματικοί (άρθρο 9, βλ. και αιτιολογικές σκέψεις 42-47, 62-65 και 69 του προοιμίου) . Στις περιπτώσεις που προβλέπεται σύστημα χορήγησης άδειας, αυτό πρέπει να βασίζεται σε κριτήρια τα οποία δεν επιτρέπουν στις αρμόδιες αρχές να ασκούν την εξουσία τους αυθαίρετα, και τα οποία: α) δεν εισάγουν διακρίσεις, β) δικαιολογούνται από επιτακτικό λόγο δημοσίου συμφέροντος, γ) είναι αναλογικά προς τον προαναφερόμενο σκοπό δημοσίου συμφέροντος, δ) είναι σαφή και δεν επιδέχονται αμφισβήτηση, ε) είναι αντικειμενικά, στ) έχουν δημοσιοποιηθεί εκ των προτέρων, ζ) είναι διαφανή και προσβάσιμα, περαιτέρω δε ορίζεται ότι η άδεια χορηγείται από τη στιγμή που ολοκληρώνεται η δέουσα εξέταση των προϋποθέσεων χορήγησης άδειας και διαπιστώνεται ότι οι προϋποθέσεις αυτές πληρούνται (βλ. άρθρο 10 και αιτιολογική σκέψη 54 του προοιμίου) . Επίσης, η άδεια που χορηγείται στον πάροχο υπηρεσιών δεν έχει περιορισμένη διάρκεια, εκτός εάν: α) η άδεια ανανεώνεται αυτόματα ή εξαρτάται από τη διαρκή τήρηση των απαιτήσεων, β) συντρέχει επιτακτικός λόγος δημοσίου συμφέροντος που περιορίζει τον αριθμό των διαθέσιμων αδειών, ή γ) η περιορισμένη διάρκεια δικαιολογείται από επιτακτικό λόγο δημοσίου συμφέροντος (βλ. άρθρο 11) . Όπως έχει κριθεί, οι ανωτέρω διατάξεις της Οδηγίας 2006/123/ΕΚ έχουν εφαρμογή και σε αμιγώς εσωτερικές καταστάσεις (βλ. Δ.Ε.Ε. απόφαση της 3.12.2020, .......... .......... .......... , C-62/19, σκ. 73 και 75, απόφαση της 22.9.2020, .......... .......... .......... .......... , C-724/18 και C-727/18, σκ. 56) . Η Οδηγία 2006/123/ΕΚ μεταφέρθηκε στην εσωτερική έννομη τάξη με τον ν. 3844/2010 (Α`63), με τον οποίο θεσπίσθηκαν ρυθμίσεις αντιστοίχου περιεχομένου με τις ανωτέρω παρατεθείσεις διατάξεις της Οδηγίας. Ειδικότερα, στο άρθρο 10 παρ. 1 του νόμου ορίζεται ότι «Οι Αρχές δεν εξαρτούν την πρόσβαση σε δραστηριότητες παροχής υπηρεσιών και την άσκησή τους από σύστημα χορήγησης άδειας, παρά μόνον όταν: (α) το σύστημα χορήγησης άδειας δεν εισάγει διακρίσεις σε βάρος του παρόχου της υπηρεσίας (β) η ανάγκη ύπαρξης συστήματος χορήγησης άδειας δικαιολογείται από επιτακτικό λόγο δημόσιου συμφέροντος (γ) ο επιδιωκόμενος στόχος δεν μπορεί να επιτευχθεί με λιγότερο περιοριστικό μέτρο, ιδίως όταν οι εκ των υστέρων έλεγχοι θα διενεργούνταν με πολύ μεγάλη καθυστέρηση για να είναι πραγματικά αποτελεσματικοί» και στο άρθρο 11 ότι «1. Τα συστήματα χορήγησης άδειας σε παρόχους υπηρεσιών πρέπει να βασίζονται σε κριτήρια τα οποία δεν επιτρέπουν στις αρμόδιες αρχές να ασκούν τη διακριτική τους ευχέρεια αυθαίρετα. 2. Ειδικότερα τα κριτήρια αυτά πρέπει: (α) να μην εισάγουν διακρίσεις (β) να δικαιολογούνται από επιτακτικό λόγο δημόσιου συμφέροντος (γ) να είναι αναλογικά προς τον προαναφερόμενο στόχο δημόσιου συμφέροντος (δ) να είναι σαφή και να μην επιδέχονται αμφισβήτηση (ε) να είναι αντικειμενικά (στ) να έχουν δημοσιευθεί εκ των προτέρων (ζ) να είναι διαφανή ή και προσβάσιμα. 3. Οι προϋποθέσεις χορήγησης άδειας για νέα εγκατάσταση δεν αλληλοεπικαλύπτονται με απαιτήσεις και ελέγχους που είναι ισοδύναμοι ή κατ`ουσίαν συγκρίσιμοι ως προς το σκοπό τους, στους οποίους ήδη υπόκεινται οι πάροχοι των υπηρεσιών, στην Ελλάδα ή σε άλλο κράτος-μέλος... 4. Η άδεια επιτρέπει στους παρόχους υπηρεσιών πρόσβαση στη δραστηριότητα παροχής υπηρεσιών ή τους επιτρέπει να την ασκήσουν σε όλη την ελληνική επικράτεια... 5. Η άδεια χορηγείται από τη στιγμή που διαπιστώνεται από την αρμόδια Αρχή ότι πληρούνται οι προϋποθέσεις χορήγησής της...». Επίσης, στο άρθρο 12 παρ. 1 του ως άνω νόμου ορίζεται ότι «Η άδεια που χορηγείται στον πάροχο υπηρεσιών είναι αόριστης διάρκειας, με εξαίρεση τις ακόλουθες περιπτώσεις: α) όταν η άδεια ανανεώνεται αυτόματα ή εξαρτάται από τη διαρκή τήρηση των απαιτήσεων, β) όταν επιτακτικός λόγος δημοσίου συμφέροντος περιορίζει τον αριθμό των διαθέσιμων αδειών, ή γ) όταν η περιορισμένη διάρκεια δικαιολογείται από επιτακτικό λόγο δημοσίου συμφέροντος».

16. Επειδή, οι αιτούντες προβάλλουν ότι οι διατάξεις του ν. 4763/2020, επί των οποίων στηρίζεται η έκδοση της προσβαλλομένης κανονιστικής αποφάσεως, αντίκεινται στο ανωτέρω πλέγμα διατάξεων του ενωσιακού δικαίου που έχουν θεσπισθεί για την κατοχύρωση της ελευθερίας παροχής υπηρεσιών, καθ` όσον θέτουν υπέρμετρα και δυσανάλογα εμπόδια στην συνέχιση της παροχής υπηρεσιών στην εσωτερική αγορά από επιχειρήσεις που λειτουργούσαν νομίμως μέχρι τώρα. Οι αιτούντες επικαλούνται συναφώς και τις διατάξεις της Οδηγίας (ΕΕ) 2018/958 του Ευρωπαϊκού Κοινοβουλίου και του Συμβουλίου «σχετικά με τον έλεγχο αναλογικότητας πριν από τη θέσπιση νέας νομοθετικής κατοχύρωσης των επαγγελμάτων» (ΕΕ L 173), η οποία, πάντως, αφορά τη διενέργεια αξιολογήσεων αναλογικότητας πριν από τη θέσπιση νέων ή την τροποποίηση υφιστάμενων διατάξεων για τον περιορισμό της πρόσβασης σε νομοθετικά κατοχυρωμένο επάγγελμα. Όπως εκτέθηκε ανωτέρω, όμως, στη σκέψη 13, με τις διατάξεις του ν. 4763/2020, με τις οποίες προβλέπεται η υποχρέωση των λειτουργούντων Κ.Δ.Β.Μ. Επιπέδου Ένα να προσαρμοσθούν στις απαιτήσεις που θεσπίζονται με τον ίδιο νόμο για την εφεξής λειτουργία Κ.Δ.Β.Μ. , σκοπείται η εξυπηρέτηση σκοπού δημοσίου συμφέροντος και, συγκεκριμένα, η αναβάθμιση των παρεχομένων υπηρεσιών επαγγελματικής κατάρτισης. Η προστασία των αποδεκτών των υπηρεσιών, καθώς και η εξασφάλιση υψηλού επιπέδου εκπαίδευσης, άλλωστε, αναγνωρίζονται και από την Οδηγία 2006/123/ΕΚ ως επιτακτικοί λόγοι δημοσίου συμφέροντος, οι οποίοι δικαιολογούν την πρόβλεψη συστήματος χορήγησης αδείας για την άσκηση δραστηριότητας παροχής υπηρεσιών και την καθιέρωση σχετικών κριτηρίων (βλ. προοίμιο αιτιολογική σκέψη 40 και άρθρο 4 περ. 8 της Οδηγίας σχετικά με τον ορισμό της έννοιας «επιτακτικοί λόγοι δημόσιου συμφέροντος») . Εξ άλλου, η υπαγωγή στις νέες διατάξεις και των ήδη λειτουργούντων Κ.Δ.Β.Μ. κρίθηκε από τον νομοθέτη αναγκαία προκειμένου να εξασφαλισθεί η ομοιόμορφη εφαρμογή των διατάξεων αυτών από όλες τις επιχειρήσεις που δραστηριοποιούνται στον οικείο τομέα παροχής υπηρεσιών, ώστε ο ως άνω επιδιωκόμενος στόχος να υπηρετηθεί συστηματικά και αποτελεσματικά. Περαιτέρω δε, σύμφωνα με τα γενόμενα δεκτά ανωτέρω, οι απαιτήσεις που θεσπίζονται για τη λειτουργία των Κ.Δ.Β.Μ. δεν παρίστανται, κατ` αρχήν, δυσανάλογες σε σχέση με τον επιδιωκόμενο σκοπό και ανταποκρίνονται και στις λοιπές προϋποθέσεις που καθορίζονται με το άρθρο 10 της Οδηγίας 2006/123/ΕΚ σχετικά με τα κριτήρια, στα οποία πρέπει να στηρίζεται ένα σύστημα χορήγησης αδείας για την άσκηση δραστηριότητας παροχής υπηρεσιών, ενώ οι αιτούντες δεν προβάλλουν ειδικούς ισχυρισμούς για τη θεμελίωση παράβασης της αρχής της αναλογικότητας ως προς συγκεκριμένες απαιτήσεις λειτουργίας. Κατά τα λοιπά, ως προς την διατήρηση του καθεστώτος της προηγούμενης διοικητικής άδειας για τα Κ.Δ.Β.Μ. και τη μη υπαγωγή τους σε καθεστώς αντίστοιχο με αυτό του Κεφαλαίου ΛΗ`του ν. 4442/2016, ισχύουν τα γενόμενα δεκτά στη σκέψη 14. Συνεπώς, ο ως άνω λόγος ακυρώσεως που προβάλλουν οι αιτούντες κατ`επίκληση των διατάξεων της Οδηγίας 2006/123/ΕΚ είναι σε κάθε περίπτωση απορριπτέος.

17. Επειδή, κατόπιν των ανωτέρω, η υπό κρίση αίτηση πρέπει να απορριφθεί στο σύνολό της.

Δ ι ά  τ α ύ τ α

Απορρίπτει την αίτηση.

Διατάσσει την κατάπτωση του παραβόλου.

Επιβάλλει στους αιτούντες τη δικαστική δαπάνη του Δημοσίου, η οποία ανέρχεται στο ποσό των εννιακοσίων είκοσι (920) ευρώ για τις συζητήσεις της υποθέσεως ενώπιον της πενταμελούς και της επταμελούς συνθέσεως του Τμήματος.

Η διάσκεψη έγινε στην Αθήνα στις 10 Απριλίου 2024

Η Πρόεδρος του Δ` Τμήματος 	                      Η Γραμματέας του Δ`  Τμήματος Σπυριδούλα Χρυσικοπούλου 	                         Ιωάννα Παπαχαραλάμπους

και η απόφαση δημοσιεύθηκε σε δημόσια συνεδρίαση της 11ης Νοεμβρίου 2024. 	

Η Πρόεδρος του Δ` Τμήματος 	                             Η Γραμματέας

Σπυριδούλα Χρυσικοπούλου 	                           Ευδοξία Καπίρη