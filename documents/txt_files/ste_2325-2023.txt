Αριθμός 2325/2023

ΤΟ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ

ΟΛΟΜΕΛΕΙΑ

 Συνεδρίασε δημόσια στο ακροατήριό του στις 13 Ιανουαρίου 2023, με την εξής σύνθεση: Ευαγγελία Νίκα, Πρόεδρος, Σπυριδούλα Χρυσικοπούλου, Μαρίνα-Ελένη Κωνσταντινίδου, Ευθύμιος Αντωνόπουλος, Αντιπρόεδροι του Συμβουλίου της Επικρατείας, Θεόδωρος Αραβάνης, Ταξιαρχία Κόμβου, Χρήστος Ντουχάνης, Ελένη Παπαδημητρίου, Όλγα Παπαδοπούλου, Κωνσταντίνα Κονιδιτσιώτου, Χριστίνα Σιταρά, Ευσταθία Σκούρα, Κωνσταντία Λαζαράκη, Δημήτριος Βασιλειάδης, Αικατερίνη Ρωξάνα, Άννα Μπόνου, Μαρία Σταματοπούλου, Χριστιάνα Μπολόφη, Ιωάννης Μιχαλακόπουλος, Σύμβουλοι, Ουρανία Νικολαράκου, Χαρίκλεια Χαραλαμπίδη, Χαράλαμπος Κομνηνός, Πάρεδροι. Από τους ανωτέρω οι Σύμβουλοι Αικατερίνη Ρωξάνα και Μαρία Σταματοπούλου, καθώς και ο Πάρεδρος Χαράλαμπος Κομνηνός, μετέχουν ως αναπληρωματικά μέλη, σύμφωνα με το άρθρο 26 παρ. 2 του ν. 3719/2008. Γραμματέας η Ελένη Γκίκα.

 Για να δικάσει την από 4 Απριλίου 2022 αίτηση ακυρώσεως και αίτηση αναστολής:

 της ανώνυμης εταιρείας με την επωνυμία «..............», που εδρεύει στη Θεσσαλονίκη (..........), η οποία παρέστη με τον δικηγόρο Αυγερινό Αβραμίκο (Α.Μ. 8782 Δ.Σ. Θεσ/νίκης), που τον διόρισε με πληρεξούσιο,

 κατά των: 1. Ενιαίας Αρχής Δημοσίων Συμβάσεων (Ε.Α.ΔΗ.ΣΥ.), που εδρεύει στον .......... Αττικής (...........), η οποία παρέστη με τον δικηγόρο Θεόδωρο Θεοδωρόπουλο (Α.Μ. 23492), που τον διόρισε με εξουσιοδότηση του Προέδρου της, και 2. ανώνυμης εταιρείας με την επωνυμία «Ελληνικά Ταχυδρομεία ΑΕ», που εδρεύει στην Αθήνα (.........), η οποία παρέστη με τη δικηγόρο Αλεξάνδρα Τράντα (Α.Μ. 19934), που τη διόρισε με πληρεξούσιο,

 και κατά της παρεμβαίνουσας ανώνυμης εταιρείας με την επωνυμία «..... (.....) ΑΝΩΝΥΜΗ ΕΤΑΙΡΕΙΑ ΠΑΡΟΧΗΣ ΚΑΙΝΟΤΟΜΩΝ ΠΡΟΪΟΝΤΩΝ ΚΑΙ ΥΠΗΡΕΣΙΩΝ - ΠΛΗΡΟΦΟΡΙΚΗΣ - ΑΕΡΟΠΟΡΙΚΩΝ ΕΦΑΡΜΟΓΩΝ - ΣΥΣΤΗΜΑΤΩΝ ΑΣΦΑΛΕΙΑΣ - ΙΔΙΩΤΙΚΗ ΕΠΙΧΕΙΡΗΣΗ ΠΑΡΟΧΗΣ ΥΠΗΡΕΣΙΩΝ ΑΣΦΑΛΕΙΑΣ», που εδρεύει στο ...... Αττικής (.........), η οποία παρέστη με τους δικηγόρους: α) Βασίλειο Παπαδημητρίου (Α.Μ. 16908) και β) Κωνσταντίνο Κεράτσα (Α.Μ. 18159), που τους διόρισε με πληρεξούσιο.

 Η πιο πάνω αίτηση παραπέμφθηκε στην Ολομέλεια του Δικαστηρίου, κατόπιν της υπ’ αριθμ. 1939/2022 αποφάσεως του Δ΄ Τμήματος του Συμβουλίου της Επικρατείας, προκειμένου να επιλύσει η Ολομέλεια το ζήτημα που αναφέρεται στην απόφαση.

 Με την αίτηση αυτή η αιτούσα εταιρεία επιδιώκει να ακυρωθεί και να ανασταλεί η εκτέλεση: α) της υπ’ αριθμ. 427/2022 απόφασης της Ενιαίας Αρχής Δημοσίων Συμβάσεων, β) της υπ’ αριθμ. ........./ 13.1.2022 απόφασης της ανώνυμης εταιρείας «Ελληνικά Ταχυδρομεία ΑΕ» και κάθε άλλης σχετικής πράξης ή παράλειψης της Διοικήσεως.

 Η εκδίκαση άρχισε με την ανάγνωση της παραπεμπτικής αποφάσεως, η οποία επέχει θέση εισηγήσεως, από την εισηγήτρια, Σύμβουλο Όλγα Παπαδοπούλου.

 Κατόπιν το δικαστήριο άκουσε τον πληρεξούσιο της αιτούσας εταιρείας, ο οποίος ζήτησε να γίνει δεκτή η αίτηση, τους πληρεξουσίους των καθ’ ων και τους πληρεξουσίους της παρεμβαίνουσας εταιρείας, οι οποίοι ζήτησαν την απόρριψή της.

 Μετά τη δημόσια συνεδρίαση το δικαστήριο συνήλθε σε διάσκεψη σε αίθουσα του δικαστηρίου κ α ι

 Α φ ο ύ μ ε λ έ τ η σ ε τ α σ χ ε τ ι κ ά έ γ γ ρ α φ α

 Σ κ έ φ θ η κ ε κ α τ ά τ ο ν Ν ό μ ο

 1. Επειδή, λόγω κωλύματος, κατά την έννοια του άρθρου 26 του ν. 3719/2008 (Α΄ 241), της Συμβούλου Α. Μπόνου και της Παρέδρου Χ. Χαραλαμπίδη, τακτικών μελών της σύνθεσης που δίκασε την υπόθεση, έλαβαν μέρος αντ’ αυτών στη διάσκεψη, ως τακτικά μέλη, η Σύμβουλος Αικ. Ρωξάνα και ο Πάρεδρος Χ. Κομνηνός, οι οποίοι είχαν ορισθεί αναπληρωματικά μέλη (βλ. το 28/2023 πρακτικό διάσκεψης).

 2. Επειδή, με το κρινόμενο ένδικο βοήθημα, το οποίο ασκήθηκε ενώπιον του Διοικητικού Εφετείου Αθηνών ως αίτηση ακυρώσεως και αίτηση αναστολής, κατά τα οριζόμενα στο άρθρο 372 του ν. 4412/2016 (Α΄ 147), όπως αντικαταστάθηκε με το άρθρο 138 του ν. 4782/2021 (Α΄ 36) και για το οποίο καταβλήθηκε το νόμιμο παράβολο (Θ ......./2022 διπλότυπο είσπραξης της ΔΟΥ .....), ζητείται η ακύρωση: (α) της ........./13.1.2022 απόφασης του Συμβουλίου Διεύθυνσης της ΕΛΤΑ ΑΕ, με την οποία κατακυρώθηκε το αποτέλεσμα του ένδικου διαγωνισμού στην εταιρεία ........., και (β) της 427/2022 απόφασης της ΕΑΔΗΣΥ. Το ένδικο αυτό βοήθημα εισήχθη στο Συμβούλιο της Επικρατείας, κατόπιν της 13/2022 πράξης της Επιτροπής του άρθρου 1 του ν. 3900/2010, και παραπέμφθηκε στην Ολομέλεια του Δικαστηρίου με την 1939/2022 απόφαση του Δ΄ Τμήματος [βλ. κατωτέρω]. Με την ίδια απόφαση απορρίφθηκε, κατ’ εφαρμογή του τελευταίου εδαφίου της παραγράφου 7 του προαναφερθέντος άρθρου 372 του ν. 4412/2016, η αίτηση αναστολής, με την αιτιολογία ότι η προβλεπόμενη στις διατάξεις του άρθρου αυτού “εκ του νόμου αναστολή σύναψης της υπό ανάθεση σύμβασης μέχρι την έκδοση οριστικής απόφασης αποτελεί πρόσφορο και επαρκές για την προστασία των εννόμων συμφερόντων της αιτούσας μέτρο”.

 3. Επειδή, κατά το άρθρο 1 παρ. 1 του ν. 3900/2010 (Α? 213), όπως αντικαταστάθηκε με το άρθρο 40 παρ. 1 του ν. 4055/2012 (Α? 51): “Οποιοδήποτε ένδικο βοήθημα ή μέσο ενώπιον οποιουδήποτε τακτικού διοικητικού δικαστηρίου μπορεί να εισαχθεί στο Συμβούλιο της Επικρατείας με πράξη τριμελούς Επιτροπής […] ύστερα από αίτημα ενός των διαδίκων ή του Γενικού Επιτρόπου των διοικητικών δικαστηρίων, όταν με αυτό τίθεται ζήτημα γενικότερου ενδιαφέροντος που έχει συνέπειες για ευρύτερο κύκλο προσώπων […] Μετά την επίλυση του ζητήματος, το Συμβούλιο της Επικρατείας μπορεί να παραπέμψει το ένδικο μέσο ή βοήθημα στο αρμόδιο τακτικό διοικητικό δικαστήριο. Η απόφαση του Συμβουλίου της Επικρατείας δεσμεύει τους διαδίκους της ενώπιόν του δίκης, στους οποίους περιλαμβάνονται και οι παρεμβάντες”.

 4. Επειδή, από τα στοιχεία του φακέλου προκύπτουν τα εξής ως προς το ιστορικό της διαφοράς: Με την 6221/2021 διακήρυξη (ΑΔΑΜ 21PROC009570007 2021-11-19) της δημόσιας επιχείρησης “Ελληνικά Ταχυδρομεία ΑΕ” [ΕΛΤΑ ΑΕ] προκηρύχθηκε ανοιχτός διαγωνισμός, με αντικείμενο την παροχή υπηρεσιών υποστήριξης ταχυδρομικού έργου στην γεωγραφική περιοχή του Νομού Φθιώτιδας, για χρονικό διάστημα έξι μηνών, με προϋπολογισθείσα δαπάνη 378.000,00 ευρώ, μη συμπεριλαμβανομένου ΦΠΑ, και με κριτήριο ανάθεσης την πλέον συμφέρουσα από οικονομική άποψη προσφορά μόνο βάσει τιμής [χαμηλότερη τιμή]. Ειδικότερα, το αντικείμενο της υπό ανάθεση υπηρεσίας περιλαμβάνει την υποστήριξη της διαχείρισης του ταχυδρομικού έργου συνολικώς, δηλαδή: “υπηρεσίες υποστήριξης γραφείου, παραλαβή, διαβίβαση, ταξινόμηση, δρομολόγηση, επίδοση κάθε αντικειμένου των πελατών του αναθέτοντος φορέα [...] εισπράξεις/πληρωμές, διαχείριση επιστρεφόμενων αντικειμένων, χρέωση/αποχρέωση αντικειμένων με σύγχρονες μεθόδους”. Στη διακήρυξη προβλέπονται, μεταξύ άλλων, οι λόγοι αποκλεισμού των οικονομικών φορέων από τη συμμετοχή στη διαδικασία, καθώς και τα κριτήρια επιλογής, ορίζονται δε κανόνες απόδειξης και αποδεικτικά μέσα [βλ. κατωτέρω]. Ως καταληκτική ημερομηνία υποβολής προσφορών ορίσθηκε η 3η Δεκεμβρίου 2021. Στον διαγωνισμό έλαβαν μέρος με υποβολή προσφοράς η αιτούσα .......... και η εταιρεία .......... Με την .........../16.12.2021 απόφαση του Συμβουλίου Διεύθυνσης της ΕΛΤΑ ΑΕ η ........... ανεδείχθη προσωρινός ανάδοχος και, με την από 23.12.2021 πρόσκληση, κλήθηκε να προσκομίσει, εντός δέκα ημερών, τα προβλεπόμενα στη διακήρυξη δικαιολογητικά κατακύρωσης, υπέβαλε δε σχετικά δικαιολογητικά στις 31.12.2021. Με την ........../13.1.2022 απόφαση του Συμβουλίου Διεύθυνσης τα υποβληθέντα δικαιολογητικά κρίθηκαν πλήρη και σύμφωνα με τη διακήρυξη, κατακυρώθηκε δε το αποτέλεσμα του διαγωνισμού στην εταιρεία αυτή. Κατά της ως άνω απόφασης η αιτούσα άσκησε προδικαστική προσφυγή ενώπιον της Ενιαίας Αρχής Δημοσίων Συμβάσεων [ΕΑΔΗΣΥ] (η Αρχή Εξέτασης Προδικαστικών Προσφυγών [ΑΕΠΠ] μετονομάσθηκε σε ΕΑΔΗΣΥ με το άρθρο 3 του ν. 4912/2022, βλ. κατωτέρω), με την οποία προέβαλε ότι δεν πληρούσαν τις προϋποθέσεις της διακήρυξης τα δικαιολογητικά κατακύρωσης που υπέβαλε η ......., όσον αφορά: (α) την πιστοληπτική ικανότητα, (β) την ασφάλιση αστικής ευθύνης, (γ) τα πρότυπα διασφάλισης ποιότητας και τα πρότυπα περιβαλλοντικής διαχείρισης, (δ) την τεχνική και επαγγελματική ικανότητα, (ε) την μη ύπαρξη καταδικαστικών αποφάσεων, (στ) την ύπαρξη φερεγγυότητας και (ζ) την συνδρομή των απαιτήσεων για τα πρότυπα διασφάλισης ποιότητας και την φερεγγυότητα σε σχέση με την δηλωθείσα υπεργολάβο εταιρεία. Συγκεκριμένα ισχυρίσθηκε, αφενός, ότι τα δικαιολογητικά που υποβλήθηκαν δεν κάλυπταν τον χρόνο υποβολής της προσφοράς και, αφετέρου, ότι από τα υποβληθέντα δικαιολογητικά δεν αποδεικνυόταν, σε οποιοδήποτε χρονικό σημείο, η συνδρομή των ανωτέρω απαιτήσεων της διακήρυξης, για τους λόγους που αναλυτικά εξέθεσε στην προσφυγή της. Η προδικαστική προσφυγή έγινε εν μέρει δεκτή με την 427/2022 απόφαση της ΕΑΔΗΣΥ. Κρίθηκε, ειδικότερα, ότι σύμφωνα με το άρθρο 104 του ν. 4412/2016, όπως ίσχυε κατά τον χρόνο δημοσίευσης της διακήρυξης, δεν απαιτείται πλέον να προσκομίζονται, στο στάδιο υποβολής των δικαιολογητικών κατακύρωσης, αποδεικτικά στοιχεία που να καλύπτουν και το χρονικό σημείο υποβολής της προσφοράς, απορρίφθηκε δε ο περί του αντιθέτου λόγος της προσφυγής. Ομοίως, απορριπτέος κρίθηκε ο προβληθείς λόγος ότι τα πρότυπα διασφάλισης ποιότητας που είχαν προσκομισθεί από την ...... δεν πληρούσαν τις απαιτήσεις της διακήρυξης, καθόσον είχαν εκδοθεί από οργανισμό που δεν ήταν διαπιστευμένος σύμφωνα με τα οριζόμενα στον κανονισμό 765/2008, κατά παράβαση των άρθρων 56 και 82 του ν. 4412/2016 και των αντίστοιχων όρων της διακήρυξης. Με την ίδια απόφαση απορρίφθηκαν, επίσης, οι ισχυρισμοί ότι τα προσκομισθέντα δικαιολογητικά δεν απεδείκνυαν την συνδρομή των ανωτέρω υπό (δ) έως (ζ) προϋποθέσεων της διακήρυξης ούτε κατά τον χρόνο υποβολής τους. Αντιθέτως, έγιναν δεκτοί οι λόγοι που αφορούσαν τα υπό (α) και (β) κριτήρια [πιστοληπτική ικανότητα και ασφαλιστήριο συμβόλαιο] και ακυρώθηκε κατά τούτο η απόφαση του αναθέτοντος φορέα. Κρίθηκε, συγκεκριμένα, ότι το όριο χρηματοδότησης της σχετικής τραπεζικής βεβαίωσης, που αφορούσε δεκαοκτώ διαγωνισμούς, δεν επαρκούσε ποσοτικά για το κριτήριο χρηματοοικονομικής επάρκειας ως προς τον ένδικο διαγωνισμό, καθόσον για τον υπολογισμό του σχετικού ορίου δεν έπρεπε να αθροισθεί το προοριζόμενο για εγγυήσεις, κατά την οικεία τραπεζική βεβαίωση, ποσό. Περαιτέρω, εν σχέσει με την απαίτηση της διακήρυξης να διαθέτουν οι διαγωνιζόμενοι ασφαλιστήριο συμβόλαιο αστικής ευθύνης, κρίθηκε ότι η ασφαλιστική σύμβαση αποτελεί κριτήριο επιλογής, ότι πρέπει, ως εκ τούτου, να υφίσταται και κατά τον χρόνο υποβολής της προσφοράς, ώστε να είναι ακριβής η σχετική δήλωση στο ΕΕΕΣ, και ότι το από 31.12.2021 ασφαλιστήριο συμβόλαιο που προσκόμισε η ...... δεν κάλυπτε τον χρόνο υποβολής της προσφοράς. Ωστόσο, η ΕΑΔΗΣΥ δέχθηκε ότι οι ανωτέρω πλημμέλειες δεν οδηγούσαν άνευ ετέρου σε αποκλεισμό της ...... και ότι ο αναθέτων φορέας είχε υποχρέωση να την καλέσει να συμπληρώσει ή και να διασαφηνίσει τα επίμαχα στοιχεία, σύμφωνα με τα οριζόμενα στα άρθρα 103 παρ. 2 και 315 του ν. 4412/2016. Κατόπιν τούτων η αιτούσα, όπως ήδη αναφέρθηκε, άσκησε το υπό κρίση ένδικο βοήθημα ενώπιον του Διοικητικού Εφετείου Αθηνών και υπέβαλε, παραλλήλως, την από 6.5.2022 αίτηση προς την Επιτροπή του άρθρου 1 του ν. 3900/2010, ζητώντας την εισαγωγή του ενώπιον του Συμβουλίου της Επικρατείας, ισχυριζόμενη ότι τα ζητήματα που τίθενται στην υπόθεση είναι γενικοτέρου ενδιαφέροντος και αφορούν ευρύτερο κύκλο προσώπων, διότι έχουν ανακύψει σε πλείονες εκκρεμείς ενώπιον των διοικητικών εφετείων δίκες, επί διαφορών σχετικών με τη διεξαγωγή παρόμοιων διαγωνισμών της ΕΛΤΑ ΑΕ στις λοιπές γεωγραφικές ενότητες της χώρας, καθώς και ότι έχουν εκδοθεί, συναφώς, αποφάσεις της ΕΑΔΗΣΥ με αντίθετες κρίσεις επί των αυτών νομικών ζητημάτων. Η Επιτροπή, με την προαναφερθείσα 13/2022 πράξη της, έκρινε ότι πληρούνται οι προϋποθέσεις του άρθρου 1 του ν. 3900/2010 ως προς τα ζητήματα που σχετίζονται με ερμηνεία: (α) του άρθρου 104 του ν. 4412/2016, όπως τροποποιήθηκε με τον ν. 4782/2021, για το ΕΕΕΣ ως αποδεικτικό μέσο και (β) των διατάξεων του ν. 4412/2016 και του κανονισμού 765/2008 που αφορούν τη διαπίστευση των οργανισμών αξιολόγησης της συμμόρφωσης [για τα ζητήματα αυτά βλ. κατωτέρω]. Με την ίδια πράξη της Επιτροπής κρίθηκε ότι ως προς τα ζητήματα που ανάγονται σε συμπλήρωση, από τον προσωρινό ανάδοχο, των ελλείψεων των υποβαλλομένων κατά το στάδιο της κατακύρωσης δικαιολογητικών, κατ’ εφαρμογή του άρθρου 103 του ν. 4412/2016 [όπως τροποποιήθηκε με τον ν. 4782/2021], δεν συντρέχει λόγος εισαγωγής του ενδίκου βοηθήματος στο Δικαστήριο, καθόσον η ερμηνεία του άρθρου αυτού, και συγκεκριμένα οι προϋποθέσεις συμπλήρωσης από τον προσωρινό ανάδοχο των υποβληθέντων κατά το στάδιο της κατακύρωσης δικαιολογητικών, έχει ήδη αποτελέσει αντικείμενο άλλης πρότυπης δίκης. Συνεπώς, η υπόθεση εισάγεται προς επίλυση μόνο των ανωτέρω δύο, υπό στοιχεία (α) και (β), νομικών ζητημάτων [βλ. σχετικώς και τις παραπεμπτικές ΣτΕ 1939/2022 (σκέψεις 6 και 7) και ΣτΕ 1894/2022].

 5. Επειδή, παραδεκτώς ασκεί παρέμβαση στην παρούσα δίκη η εταιρεία ......., στην οποία κατακυρώθηκε το αποτέλεσμα του διαγωνισμού με την προσβαλλόμενη πράξη της ΕΛΤΑ ΑΕ.

 6. Επειδή, με τις διατάξεις των άρθρων 1, 2, 3 [παρ. 1 και 3] και 17 του ν. 4912/2022 (Α΄ 59/17.3.2022) προβλέφθηκε η συγκρότηση της Ενιαίας Αρχής Δημοσίων Συμβάσεων [ΕΑΔΗΣΥ] ως ανεξάρτητης αρχής για το σύνολο των δημοσίων συμβάσεων. Σύμφωνα με τις ανωτέρω διατάξεις, η Αρχή Εξέτασης Προδικαστικών Προσφυγών [ΑΕΠΠ] μετονομάζεται σε Ενιαία Αρχή Δημοσίων Συμβάσεων [ΕΑΔΗΣΥ], όπως ήδη αναφέρθηκε, και συγχωνεύεται με την Ενιαία Ανεξάρτητη Αρχή Δημοσίων Συμβάσεων [ΕΑΑΔΗΣY], η οποία είχε συσταθεί με τον ν. 4013/2011 (Α΄ 204), όπου δε στην κείμενη νομοθεσία γίνεται αναφορά στην ΑΕΠΠ ή στην καταργούμενη ΕΑΑΔΗΣΥ, νοείται εφεξής η Ενιαία Αρχή Δημοσίων Συμβάσεων. Εξ άλλου, κατά τις μεταβατικές διατάξεις του ως άνω άρθρου 17 του ν. 4912/2022, η συσταθείσα με τον ν. 4013/2011 ΕΑΑΔΗΣY καταργείται από την έκδοση της πράξης διορισμού του Προέδρου και των Συμβούλων της ΕΑΔΗΣΥ. Εν προκειμένω, κατά την πρώτη συζήτηση της υπόθεσης ενώπιον του Δ΄ Τμήματος του Δικαστηρίου, που έλαβε χώρα στις 10.8.2022, κατατέθηκε από την Ενιαία Ανεξάρτητη Αρχή Δημοσίων Συμβάσεων [ΕΑΑΔΗΣΥ] το ....../11.8.2022 έγγραφο, με παρατηρήσεις επί των τιθεμένων νομικών ζητημάτων. Με την παραπεμπτική στην Ολομέλεια 1939/2022 απόφαση του Τμήματος κρίθηκε ότι η ΕΑΑΔΗΣΥ παραδεκτώς υπέβαλε τις παρατηρήσεις αυτές -χωρίς να αποκτά την ιδιότητα του διαδίκου- κατ’ ενάσκηση της προβλεπόμενης στο άρθρο 2 παρ. 2 περ. θ΄ του ως άνω ν. 4013/2011 αρμοδιότητάς της, καθόσον κατά τον χρόνο εκείνο της πρώτης συζήτησης δεν είχε ακόμη εκδοθεί πράξη διορισμού Προέδρου και Συμβούλων της νέας Ενιαίας Αρχής Δημοσίων Συμβάσεων, από την έκδοση της οποίας καταργείται η ΕΑΑΔΗΣΥ σύμφωνα με τα προεκτεθέντα. Δοθέντος, όμως, ότι κατά τον χρόνο συζήτησης της υπόθεσης ενώπιον της Ολομελείας είχαν διορισθεί ο Πρόεδρος και οι Σύμβουλοι της ΕΑΔΗΣΥ και είχε συνεπώς ολοκληρωθεί η κατάργηση της ΕΑΑΔΗΣΥ [βλ. την Πράξη του Υπουργικού Συμβουλίου ..../27.9.2022 “Διορισμός Προέδρου και οκτώ (8) Συμβούλων της Ενιαίας Αρχής Δημοσίων Συμβάσεων (ΕΑΔΗΣΥ)” (τεύχος ΥΟΔΔ ...../30.9.2022)], στη δίκη νομιμοποιείται παθητικώς η ΕΑΔΗΣΥ, πράξη της οποίας προσβάλλεται [βλ. ανωτέρω], και το προαναφερθέν ..../11.8.2022 έγγραφο παρατηρήσεων της καταργηθείσης ΕΑΑΔΗΣΥ λογίζεται ως υπόμνημα της καθ’ ης Αρχής (πρβλ. ΣτΕ 2886/2016).

 7. Επειδή, η εταιρεία ΕΛΤΑ ΑΕ, ιδρυθείσα ως δημόσια επιχείρηση με το ν.δ. 496/1970 (Α΄ 73) [άρθρα 1 και 2], αποτελεί αναθέτοντα φορέα συμβάσεων με αντικείμενο την παροχή ταχυδρομικών υπηρεσιών, όπως η επίμαχη, κατά το άρθρο 13 της οδηγίας 2014/25/ΕΕ (L 95, διορθωτικό L 311/2016) και το αντίστοιχο άρθρο 233 του ν. 4412/2016 [βλ. Βιβλίο ΙΙ του ν. 4412/2016 για τις συμβάσεις έργων, προμηθειών και υπηρεσιών πρώην εξαιρουμένων τομέων]. Εξ άλλου, καίτοι η προϋπολογισθείσα δαπάνη της επίμαχης σύμβασης υπολείπεται του καθοριζόμενου στην ανωτέρω οδηγία ορίου, που ανέρχεται σε 1.000.000 ευρώ για συμβάσεις ταχυδρομικών υπηρεσιών [βλ. άρθρο 15 της οδηγίας, σε συνδυασμό με το Παράρτημα ΧVII αυτής, και άρθρο 235 του ν. 4412/2016], η σύμβαση αυτή διέπεται από τις διατάξεις του Βιβλίου ΙΙ του ν. 4412/2016· και τούτο διότι, σύμφωνα με το άρθρο 222 του νόμου αυτού, οι διατάξεις του Βιβλίου ΙΙ εφαρμόζονται [κατ’ αρχήν] στις διαδικασίες σύναψης συμβάσεων από αναθέτοντες φορείς όπως η ΕΛΤΑ ΑΕ, “ανεξαρτήτως της εκτιμώμενης αξίας” των συμβάσεων. Περαιτέρω, σύμφωνα με τα οριζόμενα στα άρθρα 305 [όπως διαμορφώθηκε με το άρθρο 119 του ν. 4782/2021], 308 [όπως η παρ. 2 τροποποιήθηκε με το άρθρο 22 περ. 58 του ν. 4441/2016 (Α΄ 227)] και 315 [όπως αντικαταστάθηκε με το άρθρο 123 του ανωτέρω ν. 4782/2021· (βλ. συναφώς και άρθρο 80 της οδηγίας 2014/25)], οι αναθέτοντες φορείς δύνανται να περιλαμβάνουν στην οικεία διακήρυξη τους λόγους αποκλεισμού και τα κριτήρια επιλογής που προβλέπονται στο Βιβλίο Ι [άρθρα 73 και 75-77]· εάν κάνουν χρήση της δυνατότητας αυτής, όπως συμβαίνει εν προκειμένω [βλ. άρθρα 2.2.3, 2.2.4 και 2.2.5 της διακήρυξης], εφαρμόζονται, κατ’ αναλογία, οι διατάξεις των άρθρων 79 και 80 του νόμου περί ΕΕΕΣ και αποδεικτικών μέσων, καθώς και οι διατάξεις περί διεξαγωγής της διαδικασίας, μεταξύ των οποίων τα άρθρα 93, 103 και 104.

 8. Επειδή, το πρώτο ζήτημα που εισάγεται προς επίλυση ενώπιον του Συμβουλίου της Επικρατείας αφορά ερμηνεία του άρθρου 104 παρ. 1 του ν. 4412/2016, όπως το άρθρο αυτό αντικαταστάθηκε με το άρθρο 44 του ν. 4782/2021 (Α΄ 36) και ίσχυε κατά τον χρόνο δημοσίευσης της διακήρυξης. Ειδικότερα, τίθεται το ζήτημα εάν ο προσωρινός ανάδοχος, όταν καλείται σύμφωνα με το άρθρο 103 του ιδίου νόμου να υποβάλει προς έλεγχο στον αναθέτοντα φορέα τα αναφερόμενα στο άρθρο 80 δικαιολογητικά -από τα οποία θα αποδεικνύεται αφενός η μη συνδρομή λόγων αποκλεισμού και αφετέρου η συνδρομή των κριτηρίων επιλογής που προβλέπονται στη διακήρυξη- ώστε να χωρήσει ακολούθως κατακύρωση του διαγωνισμού σε αυτόν, υποχρεούται να προσκομίσει μόνο τα δικαιολογητικά που αποδεικνύουν την πλήρωση των ανωτέρω προϋποθέσεων κατά τον μεταγενέστερο αυτόν χρόνο, δηλαδή κατά το στάδιο ελέγχου του προσωρινού αναδόχου που προηγείται της κατακύρωσης [όπως δέχονται στις προσβαλλόμενες πράξεις ο αναθέτων φορέας και η ΕΑΔΗΣΥ], ή εάν ο προσωρινός ανάδοχος, όταν καλείται κατά το άρθρο 103, υποχρεούται να προσκομίσει τα δικαιολογητικά που αποδεικνύουν την πλήρωση των προϋποθέσεων της διακήρυξης σε δύο, σωρευτικώς, χρονικά σημεία, ήτοι τόσο κατά τον χρόνο υποβολής της προσφοράς του όσο και κατά τον χρόνο που προηγείται της οριστικής κατακύρωσης [όπως υποστηρίζει η αιτούσα]. Για την επίλυση του ζητήματος αυτού, οι διατάξεις του άρθρου 104 του ν. 4412/2016 πρέπει να ερμηνευθούν σε συνδυασμό με τις λοιπές διατάξεις του ιδίου νόμου, με τις οποίες διαμορφώνεται, ενόψει των οριζομένων στην οδηγία 2014/24, το πλαίσιο κανόνων για τους λόγους αποκλεισμού και τις προϋποθέσεις συμμετοχής στην διαγωνιστική διαδικασία, καθώς και για την απόδειξη συνδρομής των σχετικών απαιτήσεων [βλ. κατωτέρω την παράθεση των σχετικών διατάξεων], και στις οποίες παραπέμπει, κατά τα ήδη εκτεθέντα [βλ. ανωτέρω σκ. 7], η οδηγία 2014/25. Εξ άλλου, εφόσον ο εθνικός νομοθέτης υπήγαγε, οικειοθελώς, και συμβάσεις κάτω του ορίου στους κανόνες που ενσωμάτωσαν την οδηγία 2014/25/ΕΕ στην ελληνική έννομη τάξη [βλ. την ίδια σκ. 7], κατά την εφαρμογή των κανόνων αυτών πρέπει να εξασφαλίζεται ομοιόμορφη ερμηνεία των διατάξεων της οδηγίας, ώστε να αποφεύγονται ερμηνευτικές αποκλίσεις (πρβλ. ΔΕΕ αποφάσεις της 16.6.2022 … [C-376/21], σκ. 55, της 5.4.2017 “.......” ...... [C- 298/15], σκ. 33-34, της 18.10.1990 ..... [C-297/88 και C-197/89], σκ. 36 και 37 κ.ά.).

 9. Επειδή, στο άρθρο 18 παρ. 1 της οδηγίας 2014/24/ΕΕ (L 94, διορθωτικό L 135/2016), με τον τίτλο “Αρχές εφαρμοζόμενες στις διαδικασίες σύναψης συμβάσεων” ορίζεται ότι: “Οι αναθέτουσες αρχές αντιμετωπίζουν τους οικονομικούς φορείς ισότιμα και χωρίς διακρίσεις και ενεργούν με διαφανή και αναλογικό τρόπο. Ο σχεδιασμός των διαδικασιών σύναψης συμβάσεων δεν γίνεται με σκοπό […] τον τεχνητό περιορισμό του ανταγωνισμού [...]”. Κατά το άρθρο 56 παρ. 1 και 3 της οδηγίας αυτής: “1. Οι συμβάσεις ανατίθενται βάσει των κριτηρίων που καθορίζονται σύμφωνα με τα άρθρα 67 έως 69, εφόσον η αναθέτουσα αρχή έχει επαληθεύσει, σύμφωνα με τα άρθρα 59 έως 61, ότι πληρούνται όλες οι κατωτέρω σωρευτικές προϋποθέσεις: α) η προσφορά συνάδει με τις απαιτήσεις, τις προϋποθέσεις και τα κριτήρια που προβλέπονται στην προκήρυξη […] β) η προσφορά προέρχεται από προσφέροντα ο οποίος δεν αποκλείεται από τη συμμετοχή δυνάμει του άρθρου 57 και πληροί τα κριτήρια επιλογής που καθορίζονται από την αναθέτουσα αρχή σύμφωνα με το άρθρο 58 […] 3. Όταν οι πληροφορίες ή τα δικαιολογητικά που πρέπει να υποβάλλονται από τους οικονομικούς φορείς είναι ή εμφανίζονται ελλιπείς ή λανθασμένες ή όταν λείπουν συγκεκριμένα έγγραφα, οι αναθέτουσες αρχές μπορούν -εφόσον δεν ορίζεται άλλως από την εθνική νομοθεσία με την οποία εφαρμόζεται η παρούσα οδηγία- να ζητούν από τους ενδιαφερόμενους οικονομικούς φορείς να υποβάλλουν, να συμπληρώνουν, να αποσαφηνίζουν ή να ολοκληρώνουν τις σχετικές πληροφορίες ή τα δικαιολογητικά εντός εύλογης προθεσμίας υπό την προϋπόθεση ότι τα σχετικά αιτήματα υποβάλλονται τηρουμένων απολύτως των αρχών της ίσης μεταχείρισης και της διαφάνειας”. Στο άρθρο 57 προβλέπονται “λόγοι αποκλεισμού”, ως εξής: “1. Οι αναθέτουσες αρχές αποκλείουν από τη συμμετοχή σε διαδικασία σύναψης σύμβασης έναν οικονομικό φορέα όταν αποδεικνύουν, με την επαλήθευση που προβλέπεται στα άρθρα 59, 60 και 61, ή εάν είναι γνωστό σε αυτές με άλλο τρόπο ότι υπάρχει τελεσίδικη καταδικαστική απόφαση εις βάρος του για έναν από τους ακόλουθους λόγους: α) συμμετοχή σε εγκληματική οργάνωση […] β) διαφθορά […] γ) απάτη […] δ) τρομοκρατικά εγκλήματα […] ε) νομιμοποίηση εσόδων από παράνομες δραστηριότητες […] στ) παιδική εργασία και άλλες μορφές εμπορίας ανθρώπων […] 2. Αποκλείεται από τη συμμετοχή σε διαδικασία σύναψης σύμβασης οποιοσδήποτε οικονομικός φορέας, εάν η αναθέτουσα αρχή γνωρίζει ότι ο εν λόγω οικονομικός φορέας έχει αθετήσει τις υποχρεώσεις του όσον αφορά την καταβολή φόρων ή εισφορών κοινωνικής ασφάλισης […] 4. Οι αναθέτουσες αρχές μπορούν να αποκλείουν […] από τη συμμετοχή σε διαδικασία σύναψης σύμβασης οποιονδήποτε οικονομικό φορέα σε οποιαδήποτε από τις ακόλουθες καταστάσεις: α) [αθέτηση υποχρεώσεων στους τομείς του περιβαλλοντικού, κοινωνικού, εργατικού δικαίου] β) [πτώχευση, ειδική εκκαθάριση, αναγκαστική διαχείριση, πτωχευτικός συμβιβασμός] γ) [σοβαρό επαγγελματικό παράπτωμα] δ) [σύναψη συμφωνίας με στόχο τη στρέβλωση του ανταγωνισμού] ε) [κατάσταση σύγκρουσης συμφερόντων] στ) [κατάσταση στρέβλωσης του ανταγωνισμού] ζ) [πλημμέλεια κατά την εκτέλεση ουσιώδους απαίτησης στο πλαίσιο δημόσιας σύμβασης] η) εάν ο οικονομικός φορέας έχει κριθεί ένοχος σοβαρών ψευδών δηλώσεων κατά την παροχή των πληροφοριών που απαιτούνται για την εξακρίβωση της απουσίας των λόγων αποκλεισμού ή την πλήρωση των κριτηρίων επιλογής, έχει αποκρύψει τις πληροφορίες αυτές ή δεν είναι σε θέση να προσκομίσει τα δικαιολογητικά που απαιτούνται κατ’ εφαρμογή του άρθρου 59 ή θ) εάν ο οικονομικός φορέας επιχειρεί να επηρεάσει με αθέμιτο τρόπο τη διαδικασία λήψης αποφάσεων της αναθέτουσας αρχής […] 5. Ανά πάσα στιγμή κατά τη διάρκεια της διαδικασίας, οι αναθέτουσες αρχές μπορούν να αποκλείουν έναν οικονομικό φορέα, όταν αποδεικνύεται ότι αυτός βρίσκεται […] σε μια από τις περιπτώσεις των παραγράφων 1 και 2 . Ανά πάσα στιγμή κατά τη διάρκεια της διαδικασίας, οι αναθέτουσες αρχές μπορούν να αποκλείουν [...] οικονομικό φορέα, όταν αποδεικνύεται ότι [...] βρίσκεται, λόγω πράξεων ή παραλείψεων αυτού, είτε πριν είτε κατά τη διαδικασία, σε μια από τις περιπτώσεις της παραγράφου 4”. Στο άρθρο 58 ως κριτήρια επιλογής καθορίζονται η καταλληλότητα για την άσκηση της επαγγελματικής δραστηριότητας [εγγραφή των οικονομικών φορέων σε επαγγελματικά ή εμπορικά μητρώα], η οικονομική και χρηματοοικονομική επάρκεια [ελάχιστος ετήσιος κύκλος εργασιών, πληροφορίες ενεργητικού/παθητικού, επίπεδο ασφαλιστικής κάλυψης έναντι επαγγελματικών κινδύνων] και η τεχνική και επαγγελματική ικανότητα [ανθρώπινοι και τεχνικοί πόροι, πείρα] [παρ. 1-4], ορίζεται δε ότι οι αναθέτουσες αρχές αναφέρουν στην προκήρυξη τις απαιτούμενες προϋποθέσεις συμμετοχής, καθώς και τα κατάλληλα αποδεικτικά μέσα [παρ. 5]. Περαιτέρω, στο άρθρο 59 για το “Ευρωπαϊκό Ενιαίο Έγγραφο Σύμβασης” ορίζονται τα ακόλουθα: “1. Κατά την υποβολή αιτήσεων συμμετοχής ή υποβολής προσφοράς, οι αναθέτουσες αρχές δέχονται το Ευρωπαϊκό Ενιαίο Έγγραφο Σύμβασης (ΕΕΕΣ), το οποίο αποτελείται από ενημερωμένη υπεύθυνη δήλωση ως προκαταρκτική απόδειξη προς αντικατάσταση των πιστοποιητικών που εκδίδουν δημόσιες αρχές ή τρίτα μέρη επιβεβαιώνοντας [consisting of an updated self-declaration as preliminary evidence in replacement of certificates issued by public authorities or third parties confirming that / consistant en une d?claration sur l’ honneur actualis?e ? titre de preuve a priori en lieu et place des certificats d?livr?s par les autorit?s publiques ou des tiers pour confirmer que / in Form einer aktualisierten Eigenerkl?rung anstelle von Besheinigungen von Beh?rden oder Dritten als vorl?ufigen Nachweis daf?r, dass] ότι ο εν λόγω οικονομικός φορέας πληροί οποιαδήποτε από τις ακόλουθες προϋποθέσεις: α) δεν βρίσκεται σε μια από τις καταστάσεις του άρθρου 57 [...] β) πληροί τα σχετικά κριτήρια επιλογής τα οποία έχουν καθοριστεί σύμφωνα με το άρθρο 58? γ) [...] Όταν ο οικονομικός φορέας εξαρτάται από τις ικανότητες άλλων φορέων σύμφωνα με το άρθρο 63, το ΕΕΕΣ περιέχει επίσης τις πληροφορίες του πρώτου εδαφίου της παρούσας παραγράφου όσον αφορά τους φορείς αυτούς. Το ΕΕΕΣ αποτελείται από επίσημη δήλωση του οικονομικού φορέα ότι ο σχετικός λόγος για τον αποκλεισμό δεν ισχύει και/ή ότι πληρούται το σχετικό κριτήριο επιλογής και παρέχει τις κατάλληλες πληροφορίες, όπως απαιτείται από την αναθέτουσα αρχή. Το ΕΕΕΣ προσδιορίζει τη δημόσια αρχή ή το τρίτο μέρος που είναι υπεύθυνο για την έκδοση των σχετικών δικαιολογητικών και περιλαμβάνει επίσημη δήλωση ότι ο οικονομικός φορέας θα είναι σε θέση, κατόπιν αιτήσεως και χωρίς καθυστέρηση, να προσκομίσει τα εν λόγω δικαιολογητικά. Όταν η αναθέτουσα αρχή μπορεί να λάβει τα δικαιολογητικά απευθείας με πρόσβαση σε βάση δεδομένων σύμφωνα με την παράγραφο 5, το ΕΕΕΣ περιέχει επίσης τις πληροφορίες που απαιτούνται για τον συγκεκριμένο σκοπό, όπως την ηλεκτρονική διεύθυνση της βάσης δεδομένων, τυχόν δεδομένα αναγνώρισης και, κατά περίπτωση, την απαραίτητη δήλωση συναίνεσης. Οι οικονομικοί φορείς μπορούν να χρησιμοποιήσουν εκ νέου ΕΕΕΣ το οποίο έχει ήδη χρησιμοποιηθεί σε προηγούμενη διαδικασία σύναψης σύμβασης, εφόσον επιβεβαιώνουν ότι οι πληροφορίες του εγγράφου εξακολουθούν να είναι αληθείς. 2. Το ΕΕΕΣ καταρτίζεται βάσει τυποποιημένου εντύπου. H Επιτροπή θεσπίζει το εν λόγω τυποποιημένο έντυπο, μέσω εκτελεστικών πράξεων […] Το ΕΕΕΣ παρέχεται αποκλειστικά σε ηλεκτρονική μορφή. 3. […] η Επιτροπή επισκοπεί την πρακτική χρήση του ΕΕΕΣ, λαμβάνοντας υπόψη την τεχνική εξέλιξη των βάσεων δεδομένων στα κράτη μέλη και υποβάλλει έκθεση […] Κατά περίπτωση, η Επιτροπή υποβάλλει προτάσεις λύσεων για τη βελτιστοποίηση της διασυνοριακής πρόσβασης σε αυτή τη βάση δεδομένων και της χρήσης πιστοποιητικών και βεβαιώσεων στην εσωτερική αγορά. 4. Η αναθέτουσα αρχή μπορεί να ζητεί από προσφέροντες και υποψήφιους ανά πάσα στιγμή κατά τη διάρκεια της διαδικασίας να υποβάλλουν όλα ή ορισμένα δικαιολογητικά, όταν αυτό απαιτείται για την ορθή διεξαγωγή της διαδικασίας. Πριν από την ανάθεση της σύμβασης, η αναθέτουσα αρχή, εξαιρουμένων των συμβάσεων βάσει συμφωνιών-πλαισίων, όταν οι συμβάσεις αυτές συνάπτονται δυνάμει [των σχετικών διατάξεων], απαιτεί από τον προσφέροντα στον οποίο αποφάσισε να αναθέσει τη σύμβαση να υποβάλει ενημερωμένα δικαιολογητικά [up-to-date supporting documents / des documents justificatifs mis ? jour / aktualisierte zus?tzliche Unterlagen], σύμφωνα με το άρθρο 60 και, κατά περίπτωση, το άρθρο 62 [η ορθή παραπομπή, σύμφωνα και με την αγγλική και γαλλική εκδοχή της διάταξης, γίνεται όχι στα άρθρα 59 και 60, αλλά στα άρθρα 60 και 62 αντιστοίχως, βλ. και το αμέσως επόμενο εδάφιο]. Η αναθέτουσα αρχή μπορεί να καλέσει τους οικονομικούς φορείς να συμπληρώσουν ή να διευκρινίσουν τα πιστοποιητικά που έχουν παραληφθεί σύμφωνα με τα άρθρα 60 και 62. 5. Παρά τα προβλεπόμενα στην παράγραφο 4, οι οικονομικοί φορείς δεν υποχρεούνται να υποβάλλουν δικαιολογητικά ή άλλα αποδεικτικά στοιχεία, εφόσον και καθόσον η αναθέτουσα αρχή έχει τη δυνατότητα να λαμβάνει τα πιστοποιητικά ή τις συναφείς πληροφορίες απευθείας μέσω πρόσβασης σε εθνική βάση δεδομένων σε οποιοδήποτε κράτος μέλος της Ευρωπαϊκής Ένωσης, η οποία διατίθεται δωρεάν, όπως εθνικό μητρώο συμβάσεων, εικονικός φάκελος επιχείρησης ή ηλεκτρονικό σύστημα αποθήκευσης εγγράφων ή σύστημα προεπιλογής. Παρά την παράγραφο 4 οι οικονομικοί φορείς δεν υποχρεούνται να υποβάλουν δικαιολογητικά όταν η αναθέτουσα αρχή που ανέθεσε τη σύμβαση ή υπέγραψε τη συμφωνία-πλαίσιο έχει ήδη τα δικαιολογητικά αυτά. Για τον σκοπό του πρώτου εδαφίου, τα κράτη μέλη εξασφαλίζουν ότι οι βάσεις δεδομένων, οι οποίες περιέχουν σχετικές πληροφορίες σχετικά με τους οικονομικούς φορείς και μπορούν να χρησιμοποιούνται από τις αναθέτουσες αρχές, μπορούν επίσης να χρησιμοποιούνται υπό τις ίδιους όρους από τις αναθέτουσες αρχές άλλων κρατών μελών. 6. Τα κράτη μέλη διαθέτουν και ενημερώνουν στο e-Certis πλήρη κατάλογο των βάσεων δεδομένων οι οποίες περιλαμβάνουν σχετικές πληροφορίες σχετικά με τους οικονομικούς φορείς και μπορούν να χρησιμοποιούνται από τις αναθέτουσες αρχές άλλων κρατών μελών [...]”. Στο άρθρο 60 καθορίζονται τα αποδεικτικά μέσα που απαιτούνται για την απόδειξη της μη συνδρομής των λόγων αποκλεισμού και της συνδρομής των κριτηρίων επιλογής και ορίζεται ότι οι αναθέτουσες αρχές δεν απαιτούν αποδεικτικά μέσα πλην εκείνων που αναφέρονται στο άρθρο αυτό, καθώς και στο άρθρο 62 [πρότυπα διασφάλισης ποιότητας και περιβαλλοντικής διαχείρισης]. Σύμφωνα δε με το άρθρο 67 παρ. 4: “Τα κριτήρια ανάθεσης […] διασφαλίζουν τη δυνατότητα αποτελεσματικού ανταγωνισμού και συνοδεύονται από προδιαγραφές που επιτρέπουν την αποτελεσματική επαλήθευση των πληροφοριών που παρέχονται από τους προσφέροντες, προκειμένου να αξιολογείται ο βαθμός συμμόρφωσής τους προς τα κριτήρια ανάθεσης. Εάν υπάρχουν αμφιβολίες, οι αναθέτουσες αρχές επαληθεύουν αποτελεσματικά την ακρίβεια των πληροφοριών και αποδείξεων τις οποίες παρέχουν οι προσφέροντες”. Στις αιτιολογικές σκέψεις της ανωτέρω οδηγίας 2014/24/ΕΕ διαλαμβάνονται, μεταξύ άλλων, τα εξής: “(84) Πολλοί οικονομικοί φορείς, μεταξύ αυτών και οι ΜΜΕ, θεωρούν ότι ένα σημαντικό εμπόδιο στη συμμετοχή τους στις δημόσιες [συμβάσεις] είναι ο διοικητικός φόρτος που απορρέει από την ανάγκη προσκόμισης σημαντικού αριθμού πιστοποιητικών ή άλλων εγγράφων που σχετίζονται με τα κριτήρια αποκλεισμού και τα κριτήρια επιλογής. Ο περιορισμός των εν λόγω απαιτήσεων, φερ’ ειπείν, με χρήση του [ΕΕΕΣ] που συνίσταται σε ενημερωμένη υπεύθυνη δήλωση, θα μπορούσε να απλοποιήσει σημαντικά τη διαδικασία, προς όφελος τόσο των αναθετουσών αρχών όσο και των οικονομικών φορέων. Ο προσφέρων στον οποίο έχει αποφασιστεί να ανατεθεί η σύμβαση θα πρέπει, ωστόσο, να υποχρεούται να παράσχει τα σχετικά αποδεικτικά στοιχεία και οι αναθέτουσες αρχές δεν θα πρέπει να συνάπτουν συμβάσεις με προσφέροντες που δεν είναι σε θέση να το πράξουν. Οι αναθέτουσες αρχές θα πρέπει επίσης να έχουν τη δυνατότητα να ζητούν ανά πάσα στιγμή όλα ή κάποια από τα δικαιολογητικά έγγραφα, εφόσον θεωρούν ότι αυτό είναι απαραίτητο για την ομαλή διεξαγωγή της διαδικασίας. Χαρακτηριστική τέτοια περίπτωση είναι οι διαδικασίες δύο φάσεων -κλειστές διαδικασίες, ανταγωνιστικές διαδικασίες με διαπραγμάτευση, ανταγωνιστικοί διάλογοι και συμπράξεις καινοτομίας- στις οποίες οι αναθέτουσες αρχές κάνουν χρήση της δυνατότητας να περιορίζουν τον αριθμό των υποψηφίων που καλούνται να υποβάλουν προσφορές. Η απαίτηση υποβολής των συμπληρωματικών εγγράφων τη στιγμή της επιλογής των υποψηφίων που θα κληθούν μπορεί να δικαιολογηθεί με σκοπό να αποφευχθεί οι αναθέτουσες αρχές να καλέσουν υποψηφίους οι οποίοι αργότερα αποδεικνύονται ανίκανοι να υποβάλουν τα δικαιολογητικά έγγραφα στο στάδιο της ανάθεσης, εμποδίζοντας τη συμμετοχή άλλων υποψηφίων που πληρούν κατά τα λοιπά τα κριτήρια επιλογής. Θα πρέπει να προβλέπεται ρητά ότι το [ΕΕΕΣ] θα πρέπει επίσης να παρέχει τις απαραίτητες πληροφορίες όσον αφορά τις οντότητες στις ικανότητες των οποίων βασίζεται ο οικονομικός φορέας, ούτως ώστε η επαλήθευση των πληροφοριών αυτών να διενεργείται μαζί και με τους ίδιους όρους με την επαλήθευση που αφορά τον κύριο οικονομικό φορέα. (85) Είναι σημαντικό οι αποφάσεις που λαμβάνουν οι αναθέτουσες αρχές να βασίζονται σε πρόσφατη πληροφόρηση, ιδίως σε ό,τι αφορά τους λόγους αποκλεισμού, δεδομένου ότι σημαντικές αλλαγές μπορούν να επέλθουν με αρκετά ταχύ ρυθμό, για παράδειγμα, σε περίπτωση οικονομικών δυσκολιών οι οποίες καθιστούν ακατάλληλο τον οικονομικό φορέα ή, αντίστροφα, επειδή αποπληρώθηκε εν τω μεταξύ εκκρεμές χρέος που αφορούσε εισφορές κοινωνικής ασφάλισης. Είναι επομένως προτιμητέο να επαληθεύουν οι αναθέτουσες αρχές, όπου αυτό είναι δυνατόν, την πληροφόρηση αυτή χρησιμοποιώντας τις σχετικές βάσεις δεδομένων, οι οποίες ενδείκνυται να είναι εθνικές, κατά την έννοια ότι πρέπει να τις διαχειρίζονται δημόσιες αρχές. Στην παρούσα φάση εξέλιξης, ενδέχεται να υπάρχουν ακόμη περιπτώσεις όπου η ανωτέρω επαλήθευση δεν είναι προς το παρόν δυνατή για τεχνικούς λόγους. Κατά συνέπεια, η Επιτροπή θα πρέπει να εξετάσει μέτρα προώθησης, τα οποία μπορούν να διευκολύνουν την ευχερή ηλεκτρονική πρόσβαση σε ενημερωμένη πληροφόρηση [...] Ενδείκνυται επίσης να προβλέπεται ότι οι αναθέτουσες αρχές δεν θα πρέπει να ζητούν έγγραφα που είναι ακόμη ενημερωμένα, τα οποία έχουν ήδη στην κατοχή τους από προηγούμενες διαδικασίες […] (86) Μπορεί να επιτευχθεί περαιτέρω απλοποίηση τόσο για τους οικονομικούς φορείς όσο και για τις αναθέτουσες αρχές με τη χρήση τυποποιημένων εντύπων υπεύθυνων δηλώσεων […] (87) Η Επιτροπή […] διαχειρίζεται ένα ηλεκτρονικό σύστημα, το e-Certis, το οποίο ενημερώνεται και επαληθεύεται επί του παρόντος σε εθελοντική βάση από τις εθνικές αρχές. Σκοπός του e-Certis είναι να διευκολύνει την ανταλλαγή πιστοποιητικών και άλλων αποδεικτικών εγγράφων που απαιτούνται συχνά από τις αναθέτουσες αρχές […] (90) […] Για να διασφαλιστεί η συμμόρφωση προς την αρχή της ίσης μεταχείρισης κατά την ανάθεση συμβάσεων, οι αναθέτουσες αρχές θα πρέπει να υποχρεούνται να δημιουργούν τις απαιτούμενες συνθήκες διαφάνειας, ώστε να μπορούν όλοι οι προσφέροντες να ενημερώνονται επαρκώς για τα κριτήρια και τις ρυθμίσεις που θα ισχύσουν κατά τη λήψη της απόφασης για την ανάθεση της σύμβασης […]”. Εξ άλλου, ρυθμίσεις για το Ευρωπαϊκό Ενιαίο Έγγραφο Σύμβασης [ΕΕΕΣ] περιέχει και ο εκτελεστικός κανονισμός (ΕΕ) 2016/7 της Επιτροπής (L 3, βλ. και διορθωτικό L 17). Κατά τα οριζόμενα στον κανονισμό αυτό: “Το ΕΕΕΣ είναι υπεύθυνη δήλωση από τους οικονομικούς φορείς, ως προκαταρκτική απόδειξη προς αντικατάσταση των πιστοποιητικών που εκδίδουν δημόσιες αρχές ή τρίτα μέρη”· πρόκειται για μια τυπική δήλωση του οικονομικού φορέα ότι δεν συντρέχουν ως προς αυτόν οι λόγοι αποκλεισμού και ότι πληροί τα κριτήρια επιλογής. “Στόχος του είναι να μειωθεί ο διοικητικός φόρτος που απορρέει από την απαίτηση προσκόμισης σημαντικού αριθμού πιστοποιητικών ή άλλων εγγράφων που σχετίζονται με τα κριτήρια αποκλεισμού και τα κριτήρια επιλογής”. Η αναθέτουσα αρχή ή ο αναθέτων φορέας μπορεί να ζητεί από κάθε προσφέροντα, ανά πάση στιγμή κατά τη διάρκεια της διαδικασίας, να υποβάλει τα απαιτούμενα πιστοποιητικά και δικαιολογητικά, οι δε οικονομικοί φορείς είναι δυνατόν να αποκλείονται από τη διαδικασία ή να υπόκεινται σε δίωξη σε περιπτώσεις σοβαρών ψευδών δηλώσεων κατά τη συμπλήρωση του ΕΕΕΣ ή, γενικότερα, κατά την παροχή των πληροφοριών που απαιτούνται για την εξακρίβωση της απουσίας λόγων αποκλεισμού ή της συνδρομής των κριτηρίων επιλογής, ή όταν έχουν αποκρύψει τις πληροφορίες αυτές ή δεν είναι σε θέση να προσκομίσουν τα σχετικά δικαιολογητικά. Το ΕΕΕΣ προσδιορίζει την δημόσια αρχή ή το τρίτο μέρος που είναι υπεύθυνο για την έκδοση των δικαιολογητικών και περιλαμβάνει επίσημη δήλωση ότι ο οικονομικός φορέας θα είναι σε θέση, κατόπιν αιτήματος και χωρίς καθυστέρηση, να προσκομίσει τα εν λόγω δικαιολογητικά. “Ενώ ενδέχεται στη συνέχεια να ζητηθούν περαιτέρω πληροφορίες και/ή τεκμηρίωση, πρέπει να λαμβάνεται μέριμνα ώστε να αποφεύγεται η υπερβολική διοικητική επιβάρυνση των οικονομικών φορέων μέσω συστηματικών αιτημάτων παροχής πιστοποιητικών ή άλλων μορφών αποδεικτικών εγγράφων για όλους τους συμμετέχοντες σε μια συγκεκριμένη διαδικασία σύναψης σύμβασης ή πρακτικές που εισάγουν διακρίσεις […]”. Στο Παράρτημα 2 του ανωτέρω κανονισμού περιλαμβάνεται τυποποιημένο έντυπο για το ΕΕΕΣ, το οποίο περιέχει όλες τις πληροφορίες που πρέπει να παρέχονται από τον οικονομικό φορέα για τη συμμετοχή στον διαγωνισμό και το οποίο χρησιμοποιείται υποχρεωτικά από τις αναθέτουσες αρχές ή τους αναθέτοντες φορείς στις διαδικασίες σύναψης δημοσίων συμβάσεων, καταλλήλως προσαρμοζόμενο στις ειδικές απαιτήσεις κάθε σύμβασης.

 10. Επειδή, ο προαναφερθείς ν. 4412/2016, που εκδόθηκε για την “προσαρμογή της ελληνικής νομοθεσίας προς τις διατάξεις” των οδηγιών 2014/24/ΕΕ και 2014/25/ΕΕ [βλ. άρθρο 1], ορίζει στο άρθρο 26 παρ. 4 ότι απαράδεκτες προσφορές θεωρούνται, μεταξύ άλλων, “όσες υποβάλλονται από προσφέροντες οι οποίοι δεν διαθέτουν τα απαιτούμενα προσόντα” και στο άρθρο 71 [άρθρο 56 παρ. 1 της οδηγίας 2014/24/ΕΕ] ότι “Οι συμβάσεις ανατίθενται […] εφόσον η αναθέτουσα αρχή έχει επαληθεύσει, σύμφωνα με τα άρθρα 79 έως και 81, ότι πληρούνται όλες οι κατωτέρω προϋποθέσεις: α) η προσφορά συνάδει με τις απαιτήσεις, τις προϋποθέσεις και τα κριτήρια που προβλέπονται στην προκήρυξη […] β) η προσφορά προέρχεται από προσφέροντα ο οποίος δεν αποκλείεται από τη συμμετοχή δυνάμει των άρθρων 73 και 74 και πληροί τα κριτήρια επιλογής […]”. Περαιτέρω, στο άρθρο 73 του αυτού νόμου, όπως αντικαταστάθηκε με το άρθρο 22 του ν. 4782/2021 [άρθρο 57 της οδηγίας 2014/24/ΕΕ], ορίζονται τα εξής [παρ. 1-4]: “1. Οι αναθέτουσες αρχές αποκλείουν έναν οικονομικό φορέα από τη συμμετοχή σε διαδικασία σύναψης σύμβασης όταν αποδεικνύουν, με την επαλήθευση που προβλέπεται στα άρθρα 79 έως 81 ή είναι γνωστό στην αναθέτουσα αρχή με άλλον τρόπο, ότι υπάρχει εις βάρος του αμετάκλητη, καταδικαστική απόφαση για ένα από τα ακόλουθα εγκλήματα […] 2. Αποκλείεται από τη συμμετοχή σε διαδικασία σύναψης σύμβασης οποιοσδήποτε οικονομικός φορέας, εάν η αναθέτουσα αρχή: α) γνωρίζει ότι ο εν λόγω οικονομικός φορέας έχει αθετήσει τις υποχρεώσεις του όσον αφορά την καταβολή φόρων ή εισφορών κοινωνικής ασφάλισης και αυτό έχει διαπιστωθεί από δικαστική ή διοικητική απόφαση […] β) μπορεί να αποδείξει με τα κατάλληλα μέσα ότι ο οικονομικός φορέας έχει αθετήσει τις υποχρεώσεις του όσον αφορά την καταβολή φόρων ή εισφορών κοινωνικής ασφάλισης. 2.Α. […] 3. [προϋποθέσεις για παρέκκλιση από τον υποχρεωτικό αποκλεισμό] 4. Οι αναθέτουσες αρχές μπορούν να αποκλείουν από τη συμμετοχή σε διαδικασία σύναψης σύμβασης οποιονδήποτε οικονομικό φορέα [στις οριζόμενες στη διάταξη αυτή καταστάσεις: αθέτηση υποχρεώσεων, πτώχευση, ειδική εκκαθάριση, αναγκαστική διαχείριση κλπ, συμμετοχή σε στρέβλωση του ανταγωνισμού, καθώς και] “εάν ο οικονομικός φορέας έχει κριθεί ένοχος εκ προθέσεως σοβαρών απατηλών δηλώσεων, κατά την παροχή πληροφοριών που απαιτούνται για την εξακρίβωση της απουσίας των λόγων αποκλεισμού ή την πλήρωση των κριτηρίων επιλογής, έχει αποκρύψει τις πληροφορίες αυτές ή δεν είναι σε θέση να προσκομίσει τα δικαιολογητικά που απαιτούνται κατ’ εφαρμογή του άρθρου 79 περί [ΕΕΕΣ]” [περίπτωση ζ΄]”. Στο άρθρο 75 [άρθρο 58 παρ. 1 της οδηγίας 2014/24/ΕΕ] ορίζεται ότι οι αναθέτουσες αρχές μπορούν να επιβάλλουν στους οικονομικούς φορείς ως απαιτήσεις συμμετοχής μόνο τα κριτήρια που προβλέπονται στο άρθρο αυτό και αφορούν την καταλληλότητα για την άσκηση της επαγγελματικής δραστηριότητας, την οικονομική και χρηματοοικονομική επάρκεια και την τεχνική και επαγγελματική ικανότητα”. Στο άρθρο 79, όπως τελικώς διαμορφώθηκε με το άρθρο 27 του ν. 4782/2021 [άρθρο 59 της οδηγίας 2014/24/ΕΕ], ορίζονται στην παράγραφο 1 τα εξής: “Κατά την υποβολή αιτήσεων συμμετοχής ή κατά την υποβολή προσφορών στις διαδικασίες σύναψης δημόσιων συμβάσεων […] οι αναθέτουσες αρχές δέχονται το Ευρωπαϊκό Ενιαίο Έγγραφο Σύμβασης (ΕΕΕΣ), το οποίο ισοδυναμεί με ενημερωμένη υπεύθυνη δήλωση, με τις συνέπειες του ν. 1599/1986 (Α΄ 75), ως προκαταρκτική απόδειξη προς αντικατάσταση των πιστοποιητικών που εκδίδουν δημόσιες αρχές ή τρίτα μέρη, επιβεβαιώνοντας ότι ο εν λόγω οικονομικός φορέας πληροί τις ακόλουθες προϋποθέσεις: α) δεν βρίσκεται σε μία από τις καταστάσεις […] για τις οποίες οι οικονομικοί φορείς αποκλείονται ή μπορούν να αποκλεισθούν, β) πληροί τα σχετικά κριτήρια επιλογής […] Όταν ο οικονομικός φορέας στηρίζεται στις ικανότητες άλλων φορέων, σύμφωνα με το άρθρο 78, το ΕΕΕΣ περιέχει επίσης τις ίδιες πληροφορίες για τους φορείς αυτούς. Το ΕΕΕΣ αποτελείται από επίσημη δήλωση του οικονομικού φορέα ότι ο σχετικός λόγος αποκλεισμού δεν ισχύει και/ή ότι πληρούται το σχετικό κριτήριο επιλογής και παρέχει τις κατάλληλες πληροφορίες, όπως απαιτείται από την αναθέτουσα αρχή. Το ΕΕΕΣ προσδιορίζει τη δημόσια αρχή ή το τρίτο μέρος που είναι υπεύθυνο για την έκδοση των σχετικών δικαιολογητικών και περιλαμβάνει επίσημη δήλωση ότι ο οικονομικός φορέας θα είναι σε θέση, εφόσον του ζητηθεί και χωρίς καθυστέρηση, να προσκομίσει τα εν λόγω δικαιολογητικά [...] Όταν η αναθέτουσα αρχή μπορεί να λάβει τα σχετικά δικαιολογητικά απευθείας με πρόσβαση σε βάση δεδομένων […] το ΕΕΕΣ περιέχει επίσης τις πληροφορίες που απαιτούνται για τον συγκεκριμένο σκοπό, όπως την ηλεκτρονική διεύθυνση της βάσης δεδομένων, δεδομένα αναγνώρισης και, κατά περίπτωση, την απαραίτητη δήλωση συναίνεσης. Οι οικονομικοί φορείς μπορούν να χρησιμοποιήσουν εκ νέου ΕΕΕΣ, το οποίο έχει ήδη χρησιμοποιηθεί σε προηγούμενη διαδικασία σύναψης δημόσιας σύμβασης, εφόσον επιβεβαιώνουν ότι οι πληροφορίες του εγγράφου εξακολουθούν να είναι αληθείς”. Κατά τις επόμενες παραγράφους του ιδίου άρθρου: Το ΕΕΕΣ καταρτίζεται βάσει του τυποποιημένου εντύπου του εκτελεστικού κανονισμού (ΕΕ) 2016/7 και παρέχεται αποκλειστικά σε ηλεκτρονική μορφή [παρ. 3]· η αναθέτουσα αρχή “μπορεί να ζητεί από προσφέροντες και υποψήφιους, σε οποιοδήποτε χρονικό σημείο κατά τη διάρκεια της διαδικασίας, να υποβάλουν όλα ή ορισμένα δικαιολογητικά, όταν αυτό απαιτείται για την ορθή διεξαγωγή της διαδικασίας. Πριν από την ανάθεση της σύμβασης, η αναθέτουσα αρχή […] απαιτεί από τον προσφέροντα, στον οποίο έχει αποφασίσει να αναθέσει τη σύμβαση να υποβάλει ενημερωμένα τα σχετικά δικαιολογητικά, σύμφωνα με το παρόν άρθρο, και, κατά περίπτωση, το άρθρο 80 περί αποδεικτικών μέσων. Η αναθέτουσα αρχή μπορεί να καλέσει τους οικονομικούς φορείς να συμπληρώσουν ή να διευκρινίσουν τα πιστοποιητικά που έχουν παραληφθεί, σύμφωνα με τα άρθρα 80, περί αποδεικτικών μέσων και 82, περί προτύπων διασφάλισης ποιότητας και περιβαλλοντικής διαχείρισης” [παρ. 5]· οι οικονομικοί φορείς “δεν υποχρεούνται να υποβάλλουν δικαιολογητικά ή άλλα αποδεικτικά στοιχεία, στο μέτρο που η αναθέτουσα αρχή έχει τη δυνατότητα να λαμβάνει τα πιστοποιητικά ή τις συναφείς πληροφορίες απευθείας μέσω πρόσβασης σε εθνική βάση δεδομένων σε οποιοδήποτε κράτος μέλος της Ένωσης, η οποία διατίθεται δωρεάν, όπως εθνικό μητρώο συμβάσεων, εικονικό φάκελο επιχείρησης, ηλεκτρονικό σύστημα αποθήκευσης εγγράφων ή σύστημα προεπιλογής […] οι οικονομικοί φορείς δεν υποχρεούνται να υποβάλουν δικαιολογητικά, όταν η αναθέτουσα αρχή που έχει αναθέσει τη σύμβαση ή συνάψει τη συμφωνία-πλαίσιο διαθέτει ήδη τα δικαιολογητικά αυτά. Για τον σκοπό του πρώτου εδαφίου, η Γενική Διεύθυνση Ψηφιακής Διακυβέρνησης […] του Υπουργείου Ψηφιακής Διακυβέρνησης και οι αρμόδιοι φορείς τήρησης των βάσεων δεδομένων διασφαλίζουν ότι οι βάσεις δεδομένων, οι οποίες περιέχουν σχετικές πληροφορίες για τους οικονομικούς φορείς και μπορούν να χρησιμοποιούνται από τις αναθέτουσες αρχές, μπορούν επίσης να χρησιμοποιούνται υπό τους ίδιους όρους από τις αναθέτουσες αρχές άλλων κρατών μελών” [παρ. 6]· η Γενική Διεύθυνση Ψηφιακής Διακυβέρνησης “διαθέτει και ενημερώνει στο e-Certis πλήρη κατάλογο των βάσεων δεδομένων, οι οποίες περιλαμβάνουν σχετικές πληροφορίες για τους οικονομικούς φορείς και μπορούν να χρησιμοποιούνται από τις αναθέτουσες αρχές άλλων κρατών μελών” [παρ. 7]· ο οικονομικός φορέας δύναται να διευκρινίζει τις δηλώσεις και πληροφορίες που παρέχει στο ΕΕΕΣ με συνοδευτική υπεύθυνη δήλωση, την οποία υποβάλλει μαζί με το ΕΕΕΣ [παρ. 9]. Στο άρθρο 79Α, όπως τελικώς διαμορφώθηκε με το άρθρο 28 του ν. 4782/2021, ορίζεται ότι κατά την υποβολή του ΕΕΕΣ, είναι δυνατή, με μόνη την υπογραφή του εκπροσώπου του οικονομικού φορέα, “η προκαταρκτική απόδειξη των λόγων αποκλεισμού” για το σύνολο των φυσικών προσώπων που είναι μέλη του διοικητικού, διευθυντικού κλπ οργάνου [παρ. 1] και ότι “Το ΕΕΕΣ φέρει υπογραφή με ημερομηνία εντός του χρονικού διαστήματος κατά το οποίο μπορούν να υποβάλλονται προσφορές ή αιτήσεις συμμετοχής. Αν στο διάστημα που μεσολαβεί μεταξύ της ημερομηνίας υπογραφής του ΕΕΕΣ και της καταληκτικής ημερομηνίας υποβολής προσφορών ή αιτήσεων συμμετοχής έχουν επέλθει μεταβολές στα δηλωθέντα στοιχεία […] ο οικονομικός φορέας αποσύρει την προσφορά του […] Στη συνέχεια μπορεί να την υποβάλει εκ νέου με επίκαιρο ΕΕΕΣ”. Τα αποδεικτικά μέσα που μπορούν να απαιτούν οι αναθέτουσες αρχές ως απόδειξη για μη συνδρομή των λόγων αποκλεισμού και για συνδρομή των προϋποθέσεων συμμετοχής στη διαγωνιστική διαδικασία προσδιορίζονται στο άρθρο 80 του νόμου, όπως τελικώς διαμορφώθηκε με το άρθρο 29 του ν. 4782/2021 [απόσπασμα ποινικού μητρώου, πιστοποιητικά αρμοδίων αρχών, βεβαιώσεις του οικείου επαγγελματικού μητρώου κλπ], σύμφωνα δε με το άρθρο 93, “Ο ξεχωριστός σφραγισμένος φάκελος με την ένδειξη ‘Δικαιολογητικά συμμετοχής’ περιέχει το Ενιαίο Ευρωπαϊκό Έγγραφο Σύμβασης του άρθρου 79 και την εγγύηση συμμετοχής […] καθώς και πρόσθετα έγγραφα, όπως καθορίζει η οικεία διακήρυξη”. Ρυθμίσεις για τη διεξαγωγή της διαγωνιστικής διαδικασίας περιέχουν τα άρθρα 98 επ. του ν. 4412/2016, ορίζονται δε στις παραγράφους 1 και 2 του άρθρου 100, όπως το άρθρο αυτό αντικαταστάθηκε με το άρθρο 40 του ν. 4782/2021, τα εξής: “1. Το αρμόδιο όργανο αρχίζει τη διαδικασία αποσφράγισης των προσφορών […] 2. Αν ως κριτήριο ανάθεσης της σύμβασης έχει επιλεγεί η πλέον συμφέρουσα από οικονομική άποψη προσφορά μόνο βάσει τιμής, τα επιμέρους στάδια […] έχουν ως εξής: (α) Η αποσφράγιση των δικαιολογητικών συμμετοχής, της τεχνικής προσφοράς, εφόσον προβλέπεται η υποβολή της στα έγγραφα της σύμβασης, και της οικονομικής προσφοράς γίνεται την [προβλεπόμενη] ημερομηνία […] Στο στάδιο αυτό τα στοιχεία των προσφορών που αποσφραγίζονται είναι προσβάσιμα μόνο στα μέλη του αρμόδιου γνωμοδοτικού οργάνου και την αναθέτουσα αρχή. Το αρμόδιο όργανο προβαίνει αρχικά στον έλεγχο των δικαιολογητικών συμμετοχής και εν συνεχεία στην αξιολόγηση των τεχνικών προσφορών […] Η διαδικασία αξιολόγησης ολοκληρώνεται με την καταχώριση σε πρακτικό των προσφερόντων, των αποτελεσμάτων του ελέγχου και της αξιολόγησης των δικαιολογητικών συμμετοχής και των τεχνικών προσφορών. (β) Στη συνέχεια αξιολογούνται οι οικονομικές προσφορές [και] καταχωρίζονται σε πρακτικό κατά σειρά μειοδοσίας. (γ) Μετά την ολοκλήρωση της διαδικασίας των περ. α΄ και β΄, η αναθέτουσα αρχή, εφόσον εγκρίνει τα πρακτικά με απόφασή της, προσκαλεί εγγράφως τον πρώτο σε κατάταξη μειοδότη, στον οποίο πρόκειται να γίνει η κατακύρωση (‘προσωρινός ανάδοχος’), να υποβάλει τα δικαιολογητικά κατακύρωσης, σύμφωνα με όσα ορίζονται στο άρθρο 103 […] Η απόφαση έγκρισης των πρακτικών δεν κοινοποιείται στους προσφέροντες και ενσωματώνεται στην απόφαση κατακύρωσης […] Μετά την έκδοση και κοινοποίηση της απόφασης κατακύρωσης σύμφωνα με όσα ορίζονται στο άρθρο 105, οι προσφέροντες λαμβάνουν γνώση των λοιπών συμμετεχόντων στη διαδικασία και των στοιχείων που υποβλήθηκαν από αυτούς. Κατά της απόφασης κατακύρωσης χωρεί προδικαστική προσφυγή […]”. Σύμφωνα με το άρθρο 102 του ιδίου ν. 4412/2016 [το οποίο στοιχεί, κατά τον τίτλο του, στο άρθρο 56 παρ. 3 της οδηγίας 2014/24/ΕΕ], όπως αντικαταστάθηκε με το άρθρο 40 του ν. 4782/2021: “Κατά τη διαδικασία αξιολόγησης των προσφορών […] οι αναθέτουσες αρχές, τηρώντας τις αρχές της ίσης μεταχείρισης και της διαφάνειας, ζητούν από τους προσφέροντες […] όταν οι πληροφορίες ή η τεκμηρίωση που πρέπει να υποβάλλονται είναι ή εμφανίζονται ελλιπείς ή λανθασμένες, συμπεριλαμβανομένων εκείνων στο ΕΕΕΣ, ή όταν λείπουν συγκεκριμένα έγγραφα, να υποβάλλουν, να συμπληρώνουν, να αποσαφηνίζουν ή να ολοκληρώνουν τις σχετικές πληροφορίες ή τεκμηρίωση, εντός [ορισμένης προθεσμίας] από την ημερομηνία κοινοποίησης σε αυτούς της σχετικής πρόσκλησης”, στο δε άρθρο 103 με τον τίτλο “Πρόσκληση για υποβολή δικαιολογητικών”, όπως διαμορφώθηκε με το άρθρο 43 του ν. 4782/2021, ορίζονται τα εξής: “Πέραν των οριζόμενων στις παραγράφους 3 και 4 του άρθρου 79 [περί ΕΕΕΣ] και στο άρθρο 93 [περί του φακέλου δικαιολογητικών συμμετοχής] ισχύουν και τα ακόλουθα: 1. Μετά από την αξιολόγηση των προσφορών, η αναθέτουσα αρχή ειδοποιεί εγγράφως τον προσφέροντα, στον οποίο πρόκειται να γίνει η κατακύρωση (‘προσωρινό ανάδοχο’), να υποβάλει εντός προθεσμίας δέκα (10) ημερών από την κοινοποίηση της σχετικής έγγραφης ειδοποίησης σε αυτόν, τα αποδεικτικά έγγραφα νομιμοποίησης και τα πρωτότυπα ή αντίγραφα που εκδίδονται σύμφωνα με το άρθρο 11 του ν. 2690/1999 (Α΄ 74), όλων των δικαιολογητικών του άρθρου 80, όπως καθορίζονται ειδικότερα στα έγγραφα της σύμβασης, ως αποδεικτικά στοιχεία για τη μη συνδρομή των λόγων αποκλεισμού [των άρθρων 73 και 74], καθώς και για την πλήρωση των κριτηρίων ποιοτικής επιλογής των άρθρων 75 έως 78. Τα δικαιολογητικά υποβάλλονται στην αναθέτουσα αρχή μέσω του ΕΣΗΔΗΣ 2. Αν δεν προσκομισθούν τα παραπάνω δικαιολογητικά ή υπάρχουν ελλείψεις σε αυτά που υποβλήθηκαν, η αναθέτουσα αρχή καλεί τον προσωρινό ανάδοχο να προσκομίσει τα ελλείποντα δικαιολογητικά ή να συμπληρώσει τα ήδη υποβληθέντα ή να παράσχει διευκρινίσεις με την έννοια του άρθρου 102, εντός δέκα (10) ημερών από την κοινοποίηση της σχετικής πρόσκλησης σε αυτόν […] Το παρόν εφαρμόζεται αναλόγως και όταν η αναθέτουσα αρχή ζητήσει την προσκόμιση των δικαιολογητικών κατά τη διαδικασία αξιολόγησης των προσφορών […] και πριν από το στάδιο κατακύρωσης, κατ’ εφαρμογή του πρώτου εδαφίου της παρ. 5 του άρθρου 79, τηρουμένων των αρχών της ίσης μεταχείρισης και της διαφάνειας. 3. Αν, κατά τον έλεγχο των παραπάνω δικαιολογητικών, διαπιστωθεί ότι τα στοιχεία που δηλώθηκαν, σύμφωνα με το άρθρο 79, είναι εκ προθέσεως απατηλά ή ότι έχουν υποβληθεί πλαστά αποδεικτικά στοιχεία, απορρίπτεται η προσφορά του προσωρινού αναδόχου και καταπίπτει υπέρ της αναθέτουσας αρχής η εγγύηση συμμετοχής […] και η κατακύρωση γίνεται στον προσφέροντα που υπέβαλε την αμέσως επόμενη πλέον συμφέρουσα από οικονομική άποψη προσφορά [...] χωρίς να λαμβάνεται υπόψη η προσφορά του προσφέροντος που απορρίφθηκε. Αν κανένας από τους προσφέροντες δεν υπέβαλε αληθή ή ακριβή δήλωση η διαδικασία ανάθεσης ματαιώνεται. 4. Αν ο προσωρινός ανάδοχος δεν υποβάλει στο προκαθορισμένο χρονικό διάστημα τα απαιτούμενα πρωτότυπα ή αντίγραφα των παραπάνω δικαιολογητικών, απορρίπτεται η προσφορά του προσωρινού αναδόχου και καταπίπτει […] η εγγύηση συμμετοχής του […] και η κατακύρωση γίνεται στον προσφέροντα που υπέβαλε την αμέσως επόμενη πλέον συμφέρουσα από οικονομική άποψη προσφορά [...] Αν κανένας από τους προσφέροντες δεν προσκομίζει ένα ή περισσότερα από τα απαιτούμενα έγγραφα και δικαιολογητικά, η διαδικασία ματαιώνεται. 5. Αν από τα παραπάνω δικαιολογητικά που προσκομίσθηκαν νομίμως και εμπροθέσμως, δεν αποδεικνύεται η μη συνδρομή των λόγων αποκλεισμού […] ή η πλήρωση μιας ή περισσοτέρων από τις απαιτήσεις των κριτηρίων ποιοτικής επιλογής […] απορρίπτεται η προσφορά του προσωρινού αναδόχου και, με την επιφύλαξη του άρθρου 104, περί χρόνου συνδρομής όρων συμμετοχής και οψιγενών μεταβολών, καταπίπτει […] η εγγύηση συμμετοχής του […] και η κατακύρωση γίνεται στον προσφέροντα που υπέβαλε την αμέσως επόμενη πλέον συμφέρουσα από οικονομική άποψη προσφορά […] Αν κανένας από τους προσφέροντες δεν αποδείξει ότι: α) δεν βρίσκεται σε μία από τις καταστάσεις των άρθρων 73 και 74 και β) πληροί τα σχετικά κριτήρια επιλογής […] η διαδικασία ματαιώνεται. 6. Η διαδικασία ελέγχου των παραπάνω δικαιολογητικών ολοκληρώνεται με τη σύνταξη πρακτικού από το αρμόδιο γνωμοδοτικό όργανο […] Τα αποτελέσματα του ελέγχου […] επικυρώνονται με την απόφαση κατακύρωσης του άρθρου 105. 7. Όσοι δεν έχουν αποκλειστεί οριστικά λαμβάνουν γνώση των παραπάνω δικαιολογητικών που κατατέθηκαν […]”. Περαιτέρω, στο άρθρο 104 με τον τίτλο “Χρόνος συνδρομής όρων συμμετοχής-Οψιγενείς μεταβολές”, όπως αυτό αντικαταστάθηκε με το άρθρο 44 του ν. 4782/2021, ορίζεται ότι: “1. Το δικαίωμα συμμετοχής, καθώς και οι όροι και προϋποθέσεις συμμετοχής, όπως ορίστηκαν στα έγγραφα της σύμβασης, κρίνονται: α) κατά την υποβολή της αίτησης εκδήλωσης ενδιαφέροντος ή της προσφοράς, με την υποβολή του ΕΕΕΣ, β) κατά την υποβολή των δικαιολογητικών του άρθρου 80 και γ) κατά την εξέταση της υπεύθυνης δήλωσης, σύμφωνα με όσα ορίζονται στην περ. γ΄ της παρ. 3 του άρθρου 105, περί κατακύρωσης και σύναψης σύμβασης. 2. Αν επέλθουν μεταβολές στις προϋποθέσεις τις οποίες οι προσφέροντες/υποψήφιοι είχαν δηλώσει ότι πληρούν, σύμφωνα με το άρθρο 79 [περί ΕΕΕΣ], μέχρι τη σύναψη της σύμβασης, οι προσφέροντες/υποψήφιοι οφείλουν να ενημερώσουν αμελλητί την αναθέτουσα αρχή σχετικά. 3. Σε περίπτωση έγκαιρης και προσήκουσας ενημέρωσης της αναθέτουσας αρχής κατά την παρ. 2, δεν καταπίπτει υπέρ της αναθέτουσας αρχής η εγγύηση συμμετοχής [...]”. Τέλος, κατά τα οριζόμενα στο άρθρο 105 παρ. 2 και 3, όπως το άρθρο αυτό αντικαταστάθηκε με το άρθρο 45 του ν. 4782/2021: “2. Η αναθέτουσα αρχή κοινοποιεί την απόφαση κατακύρωσης […] σε όλους τους οικονομικούς φορείς που έλαβαν μέρος στη διαδικασία ανάθεσης δημόσιας σύμβασης […]. 3. Η απόφαση κατακύρωσης καθίσταται οριστική, εφόσον συντρέξουν οι ακόλουθες προϋποθέσεις: α) η απόφαση κατακύρωσης έχει κοινοποιηθεί […] δ) ο προσωρινός ανάδοχος έχει υποβάλει, έπειτα από σχετική πρόσκληση, υπεύθυνη δήλωση, που υπογράφεται σύμφωνα [με το άρθρο 79 περί ΕΕΕΣ], στην οποία δηλώνεται ότι δεν έχουν επέλθει στο πρόσωπό του οψιγενείς μεταβολές κατά την έννοια του άρθρου 104 και μόνο στην περίπτωση του προσυμβατικού ελέγχου [από το Ελεγκτικό Συνέδριο] ή της άσκησης προδικαστικής προσφυγής κατά της απόφασης κατακύρωσης”. Αντίστοιχες διατάξεις περιέχονται στη διακήρυξη δυνάμει της οποίας διενεργήθηκε ο επίμαχος διαγωνισμός [βλ. σχετικώς τις διατάξεις των άρθρων 2.2 (δικαίωμα συμμετοχής-κριτήρια ποιοτικής επιλογής), 2.2.3 (λόγοι αποκλεισμού), 2.2.4 (καταλληλότητα άσκησης επαγγελματικής δραστηριότητας), 2.2.5 (οικονομική και χρηματοοικονομική επάρκεια), 2.2.6 (τεχνική και επαγγελματική ικανότητα), 2.2.9 (κανόνες απόδειξης κριτηρίων ποιοτικής επιλογής), 2.2.9.1 (προκαταρκτική απόδειξη κατά την υποβολή των προσφορών), 2.2.9.2 (αποδεικτικά μέσα), 2.4.3 (περιεχόμενα φακέλου δικαιολογητικά συμμετοχής-τεχνική προσφορά) και 3.2 (δικαιολογητικά προσωρινού αναδόχου)]. Εξ άλλου, το προαναφερθέν άρθρο 104, πριν από την αντικατάστασή του με το άρθρο 44 του ν. 4782/2021, προέβλεπε ότι: “1. Το δικαίωμα συμμετοχής και οι όροι και οι προϋποθέσεις συμμετοχής, όπως ορίστηκαν στα έγγραφα της σύμβασης, κρίνονται κατά την υποβολή της αίτησης εκδήλωσης ενδιαφέροντος ή της προσφοράς, κατά την υποβολή των δικαιολογητικών του άρθρου 80, και κατά τη σύναψη της σύμβασης σύμφωνα με τα οριζόμενα στην περίπτωση γ΄ της παρ. 3 του άρθρου 105 [όπως η παρ. 1 τροποποιήθηκε με το άρθρο 107 παρ. 24 του ν. 4497/2017 (Α΄ 171)]. 2. Αν επέλθουν μεταβολές στις προϋποθέσεις τις οποίες οι προσφέροντες/υποψήφιοι είχαν δηλώσει ότι πληρούν, σύμφωνα με το άρθρο 79, οι οποίες επήλθαν ή για τις οποίες έλαβε γνώση ο προσφέρων/υποψήφιος μετά την δήλωση και μέχρι την ημέρα της έγγραφης ειδοποίησης για την προσκόμιση των δικαιολογητικών κατακύρωσης, οι προσφέροντες/υποψήφιοι οφείλουν να ενημερώσουν αμελλητί την αναθέτουσα αρχή σχετικά και το αργότερο μέχρι την ημέρα της έγγραφης ειδοποίησης για την προσκόμιση των δικαιολογητικών του άρθρου 80. 3. Σε περίπτωση έγκαιρης και προσήκουσας ενημέρωσης της αναθέτουσας αρχής για οψιγενείς μεταβολές κατά την έννοια της προηγούμενης παραγράφου που επήλθαν στο πρόσωπο του προσωρινού αναδόχου, δεν καταπίπτει υπέρ της αναθέτουσας αρχής η εγγύηση συμμετοχής [...]”. Σε σχέση με την ως άνω αντικατάσταση του άρθρου 104, στην αιτιολογική έκθεση του ν. 4782/2021 διαλαμβάνονται τα ακόλουθα: “[Τ]ροποποιείται το άρθρο 104 του ν. 4412/2016 ως προς τις μεταβολές που επέρχονται στο πρόσωπο του προσφέροντος οικονομικού φορέα μετά την υποβολή της προσφοράς του και μέχρι την ανάθεση της σύμβασης. Ειδικότερα προβλέπεται, κατ’ αρχάς, ότι οι προϋποθέσεις και οι απαιτήσεις συμμετοχής κρίνονται κατά την υποβολή της αίτησης εκδήλωσης ενδιαφέροντος ή της προσφοράς, μόνο με την υποβολή του ΕΕΕΣ, ήτοι χωρίς να απαιτείται πλέον η υποβολή άλλων αποδεικτικών μέσων για το χρονικό εκείνο σημείο, ενώ, σε περίπτωση που ο υποψήφιος ανάδοχος δηλώσει αμελλητί στην αναθέτουσα αρχή μεταγενέστερες μεταβολές στο πρόσωπό του, δεν καταπίπτει η εγγύηση συμμετοχής σε βάρος του. Με τις προτεινόμενες διατάξεις μειώνεται το διοικητικό βάρος για τους οικονομικούς φορείς κατά τη φάση υποβολής των προσφορών και αποφεύγεται η επιβολή κυρώσεων σε συνεπείς οικονομικούς φορείς που εγκαίρως ενημερώνουν την αναθέτουσα αρχή για μεταβολές που έχουν επέλθει στο πρόσωπό τους”.

 11. Επειδή, από τις παρατεθείσες διατάξεις της οδηγίας 2014/24 και του ν. 4412/2016 συνάγονται τα εξής: (Α) Για τη συμμετοχή σε διαδικασία σύναψης δημόσιας σύμβασης, που διέπεται από το ενωσιακό δίκαιο ή/και το εθνικό δίκαιο ενσωμάτωσής του, οι διαγωνιζόμενοι οικονομικοί φορείς πρέπει, κατά την υποβολή της προσφοράς τους, να πληρούν τις προϋποθέσεις οι οποίες καθορίζονται στα έγγραφα της διαδικασίας σύναψης της σύμβασης και συνίστανται, σύμφωνα με τα ανωτέρω, στη μη συνδρομή των λόγων που συνεπάγονται ή δικαιολογούν, κατά περίπτωση, τον αποκλεισμό τους, καθώς και στην πλήρωση των κριτηρίων επιλογής που σχετίζονται με την επαγγελματική τους καταλληλότητα, την χρηματοοικονομική επάρκεια και την τεχνική/επαγγελματική τους ικανότητα. Δεν δύναται να ανατεθεί σύμβαση σε οικονομικό φορέα, ο οποίος δεν πληροί τις ανωτέρω προϋποθέσεις κατά τον χρόνο συμμετοχής στον διαγωνισμό, ακόμη κι αν διαπιστωθεί ότι κατά τον χρόνο ανάθεσης της σύμβασης πληροί πλέον τις προϋποθέσεις αυτές, διότι, επί παραδείγματι, στο μεσολαβήσαν χρονικό διάστημα έχει εκλείψει λόγος αποκλεισμού υφιστάμενος κατά τον χρόνο υποβολής της προσφοράς. Αντιστοίχως, για την ανάθεση της σύμβασης ο οικονομικός φορέας πρέπει να εξακολουθεί να πληροί τις εν λόγω προϋποθέσεις [πέραν των λοιπών απαιτήσεων που τυχόν ζητούνται σε σχέση με τα προσφερόμενα έργα, προμήθειες ή υπηρεσίες], τόσο κατά τον χρόνο ανακήρυξής του ως προσωρινού αναδόχου όσο και κατά τον χρόνο κατά τον οποίο καθίσταται οριστικός ανάδοχος, χωρίς να αρκεί ότι πληρούσε τις προϋποθέσεις στο προγενέστερο στάδιο της υποβολής της προσφοράς. Επομένως, σύμφωνα με την οδηγία και τις αντίστοιχες ρυθμίσεις του εθνικού δικαίου, απαιτείται να μην συντρέχουν λόγοι αποκλεισμού και να πληρούνται τα κριτήρια επιλογής σε όλα τα ανωτέρω χρονικά σημεία, ήτοι κατά τον χρόνο υποβολής της προσφοράς, κατά τον χρόνο ανακήρυξης του προσωρινού αναδόχου και κατά τον χρόνο κατακύρωσης στον οριστικό ανάδοχο· στα χρονικά δε αυτά σημεία γίνεται ο σχετικός έλεγχος από την αναθέτουσα αρχή [υπό την επιφύλαξη των διατάξεων περί δυνατότητας ελέγχου “ανά πάσα στιγμή κατά τη διάρκεια της διαδικασίας”]. (Β) Εξ άλλου, κατά το στάδιο υποβολής των προσφορών, ο ανωτέρω έλεγχος διενεργείται με την προβλεπόμενη στο άρθρο 59 της οδηγίας 2014/24 διαδικασία, με την οποία επιδιώκεται, σύμφωνα και με τα διαλαμβανόμενα στις οικείες αιτιολογικές σκέψεις της οδηγίας αυτής, ο περιορισμός του διοικητικού φόρτου “που απορρέει από την ανάγκη προσκόμισης σημαντικού αριθμού πιστοποιητικών και άλλων εγγράφων”, σχετιζομένων με τους λόγους αποκλεισμού και τα κριτήρια επιλογής, και η απλοποίηση της διαδικασίας “προς όφελος τόσο των αναθετουσών αρχών όσο και των οικονομικών φορέων”. Ειδικότερα, στο στάδιο υποβολής των προσφορών οι διαγωνιζόμενοι, αντί να προσκομίσουν όλα τα απαιτούμενα δικαιολογητικά από τα οποία προκύπτει ότι έχουν τις ανωτέρω προϋποθέσεις συμμετοχής στη διαγωνιστική διαδικασία, υποβάλλουν το Ευρωπαϊκό Ενιαίο Έγγραφο Σύμβασης [ΕΕΕΣ], δηλαδή ένα τυποποιημένο έντυπο [βλ. και τα οριζόμενα στον εκτελεστικό κανονισμό (ΕΕ) 2016/7 της Επιτροπής, ανωτέρω σκ. 9], που αποτελεί “ενημερωμένη υπεύθυνη δήλωση” του οικείου οικονομικού φορέα ότι δεν συντρέχουν στο πρόσωπό του λόγοι αποκλεισμού και ότι πληροί τα κριτήρια επιλογής και λειτουργεί, κατά τους ρητούς ορισμούς του ως άνω άρθρου 59, “ως προκαταρκτική απόδειξη προς αντικατάσταση των πιστοποιητικών” δημοσίων αρχών ή τρίτων μερών [παρ. 1], των στοιχείων δηλαδή που αποτελούν τα προβλεπόμενα στα επόμενα άρθρα αποδεικτικά μέσα. Στο στάδιο αυτό οι αναθέτουσες αρχές ελέγχουν κατ’ αρχήν τις προσφορές με βάση τις πληροφορίες που δηλώνονται στο ΕΕΕΣ από τους οικονομικούς φορείς και όχι με βάση τα ίδια τα αποδεικτικά μέσα. Έχουν δε την ευχέρεια, όταν τούτο απαιτείται για την ορθή διεξαγωγή του διαγωνισμού, ανά πάσα στιγμή κατά τη διάρκεια της διαδικασίας να ζητούν την προσκόμιση όλων των δικαιολογητικών ή ορισμένων εξ αυτών, εφόσον δεν διαθέτουν ήδη τα εν λόγω δικαιολογητικά ή δεν έχουν κατ’ άλλο νόμιμο τρόπο πρόσβαση σε αυτά· δύνανται επίσης να ζητούν διευκρίνιση ή συμπλήρωση των δικαιολογητικών που έχουν παραληφθεί, εφόσον συντρέχει περίπτωση [παρ. 4]. Περαιτέρω, οι οικονομικοί φορείς έχουν την υποχρέωση να δηλώνουν στο ΕΕΕΣ αληθείς πληροφορίες σχετικά με την κατάστασή τους και να ενημερώνουν την αναθέτουσα αρχή για οποιαδήποτε μεταβολή επηρεάζει τη συνδρομή των προϋποθέσεων συμμετοχής τους [βλ. και άρθρο 57 παρ. 4 και 5 της οδηγίας]. Με την αποδοχή του ΕΕΕΣ από την αναθέτουσα αρχή και με την διενέργεια εκ μέρους της του ελέγχου συνδρομής των προϋποθέσεων συμμετοχής, στο στάδιο αυτό της διαδικασίας, βάσει των δηλουμένων στο ΕΕΕΣ πληροφοριών, επιτυγχάνεται πράγματι σημαντική απλούστευση και επιτάχυνση της διαδικασίας· καθόσον, οι μεν οικονομικοί φορείς δεν υποχρεούνται να προσκομίζουν στο αρχικό αυτό στάδιο, κατά το οποίο μάλιστα είναι όλως αβέβαιη η έκβαση του αποτελέσματος του διαγωνισμού, το σύνολο των απαιτούμενων δικαιολογητικών, αρκούμενοι σε υπεύθυνη δήλωση ότι πληρούν τις προϋποθέσεις συμμετοχής [καθώς και στον προσδιορισμό της δημόσιας αρχής ή του τρίτου μέρους που είναι υπεύθυνοι για την έκδοση των σχετικών δικαιολογητικών] και ότι, συνεπώς, “ανά πάσα στιγμή κατά τη διάρκεια της διαδικασίας”, μπορούν να υποβάλουν στην αναθέτουσα αρχή τα σχετικά αποδεικτικά στοιχεία προς επιβεβαίωση των δηλουμένων· η δε αναθέτουσα αρχή δεν εξετάζει πληθώρα δικαιολογητικών, υποβαλλομένων από πολλούς οικονομικούς φορείς, και με τον τρόπο αυτό, με οικονομία δηλαδή χρόνου και δυνάμεων, δύναται ευχερέστερα να αποφύγει τις καθυστερήσεις, καθώς και τον κίνδυνο λαθών που ενυπάρχει στην επεξεργασία μεγάλου όγκου στοιχείων. (Γ) Μετά την ολοκλήρωση του σταδίου αξιολόγησης των προσφορών και πριν από την ανάθεση της σύμβασης, “η αναθέτουσα αρχή […] απαιτεί από τον προσφέροντα στον οποίο αποφάσισε να αναθέσει τη σύμβαση να υποβάλει ενημερωμένα δικαιολογητικά”, αυτός δε “υποχρεούται να παράσχει τα σχετικά αποδεικτικά στοιχεία” [βλ. άρθρο 59 παρ. 4 και αιτιολογική σκέψη 84 της οδηγίας] και η ανάθεση της σύμβασης γίνεται “εφόσον η αναθέτουσα αρχή έχει επαληθεύσει” ότι πληρούνται οι απαιτούμενες προϋποθέσεις [βλ. άρθρο 56 παρ. 1 της οδηγίας]. (Δ) Βάσει των προεκτεθέντων, από τον συνδυασμό των διατάξεων της οδηγίας 2014/24 και των συναφών διατάξεων των άρθρων 71, 73, 75, 79, 80, 102, 103 και 104 του ν. 4412/2016, όπως ισχύουν κατά τα ανωτέρω, συνάγεται ότι ο έλεγχος της συνδρομής ή μη λόγων αποκλεισμού και της πλήρωσης των προϋποθέσεων συμμετοχής των διαγωνιζομένων λαμβάνει χώρα σε τρία χρονικά στάδια της διαγωνιστικής διαδικασίας, ως ακολούθως: (α) κατά τον χρόνο υποβολής των προσφορών, ως προς όλους τους διαγωνιζόμενους οικονομικούς φορείς με τον έλεγχο του ΕΕΕΣ που έχουν υποβάλει [κατ’ αρχήν, υπό την επιφύλαξη δηλαδή της δυνατότητας αναζήτησης των δικαιολογητικών], (β) κατά την ανακήρυξη του προσωρινού αναδόχου, μόνο ως προς τον προσφέροντα στον οποίο πρόκειται να γίνει η κατακύρωση [τον προσωρινό ανάδοχο] με τον έλεγχο των δικαιολογητικών που αποδεικνύουν την μη συνδρομή λόγων αποκλεισμού και την πλήρωση των κριτηρίων επιλογής, τόσο στο αρχικό στάδιο υποβολής της προσφοράς του όσο και κατά τον μεταγενέστερο χρόνο της ανακήρυξης αυτού σε προσωρινό ανάδοχο, και (γ) κατά την κατακύρωση και τη σύναψη της σύμβασης μόνο ως προς τον οριστικό ανάδοχο. (Ε) Το ΕΕΕΣ και τα έγγραφα και πιστοποιητικά εν γένει, με βάση τα οποία πραγματοποιείται ο εν λόγω έλεγχος, έχουν ως περίοδο αναφοράς τα ανωτέρω χρονικά σημεία, προκειμένου οι αναθέτουσες αρχές να διαθέτουν επικαιροποιημένη πληροφόρηση για την κατάσταση στην οποία βρίσκονται, αντιστοίχως, οι διαγωνιζόμενοι οικονομικοί φορείς, ο προσωρινός και ο οριστικός ανάδοχος, σε σχέση με τους λόγους αποκλεισμού και τις προϋποθέσεις συμμετοχής. (ΣΤ) Συνακόλουθα, ως προς τους λόγους αποκλεισμού και τις προϋποθέσεις συμμετοχής στη διαγωνιστική διαδικασία, ο προσωρινός ανάδοχος, κατόπιν της πρόσκλησης που του απευθύνεται σύμφωνα με το άρθρο 103 του ν. 4412/2016, πρέπει να προσκομίσει τα προβλεπόμενα στο άρθρο 80 του ν. 4412/2016 αποδεικτικά μέσα, από τα οποία να αποδεικνύεται ότι πληροί τις απαιτούμενες προϋποθέσεις τόσο κατά το χρονικό σημείο υποβολής της προσφοράς όσο και κατά τον χρόνο ανάδειξης αυτού σε προσωρινό ανάδοχο. Το ΕΕΕΣ, που ενσωματώνει την υπεύθυνη δήλωση των οικονομικών φορέων περί του ότι δεν βρίσκονται σε μία από τις καταστάσεις λόγω των οποίων μπορεί να αποκλεισθούν από τον διαγωνισμό ή να απορριφθεί η προσφορά τους, λειτουργεί στο στάδιο υποβολής της προσφοράς ως προκαταρκτική μόνο απόδειξη προς αντικατάσταση των πιστοποιητικών που εκδίδουν δημόσιες αρχές ή τρίτα μέρη, δεν καταργεί όμως την υποχρέωση του διαγωνιζομένου ο οποίος ανακηρύσσεται προσωρινός ανάδοχος να αποδείξει, προσκομίζοντας τα οικεία δικαιολογητικά, ότι κατά τον χρόνο υποβολής της προσφοράς πληρούσε πράγματι τις προϋποθέσεις συμμετοχής και δεν συνέτρεχαν στο πρόσωπό του λόγοι αποκλεισμού. Το ΕΕΕΣ δεν αποτελεί οριστική εκ των προτέρων απόδειξη περί της συνδρομής για τον προσωρινό ανάδοχο των απαιτούμενων προϋποθέσεων στο χρονικό σημείο συμμετοχής του στη διαγωνιστική διαδικασία με την υποβολή προσφοράς, απόδειξη δηλαδή “κατά δήλωση” του διαγωνιζομένου· λόγω ακριβώς της λειτουργίας του ΕΕΕΣ ως “προκαταρκτικής απόδειξης” για τις ανάγκες του σταδίου υποβολής της προσφοράς -προκειμένου να μην υποχρεούνται όλοι οι διαγωνιζόμενοι να προσκομίσουν τα σχετικά αποδεικτικά μέσα [βλ. ανωτέρω], η υποχρέωση του προσωρινού αναδόχου να προσκομίσει όλα τα δικαιολογητικά που αποδεικνύουν την ακρίβεια των δηλωθέντων στο ΕΕΕΣ μετατίθεται απλώς στο επόμενο στάδιο της διαδικασίας. Εκ τούτων παρέπεται ότι ο διαγωνιζόμενος ο οποίος ανακηρύσσεται προσωρινός ανάδοχος έχει υποχρέωση να προσκομίσει, στο μεταγενέστερο αυτό στάδιο, αποδεικτικά στοιχεία για την συνδρομή των απαιτούμενων προϋποθέσεων, τα οποία ανάγονται αφενός στον χρόνο υποβολής της προσφοράς του, προκειμένου η αναθέτουσα αρχή να επαληθεύσει την ακρίβεια των δηλωθέντων στο ΕΕΕΣ κατά το αρχικό στάδιο, και αφετέρου στον χρόνο ανακήρυξής του σε προσωρινό ανάδοχο, ώστε πριν από την κατακύρωση να λάβει χώρα επαλήθευση με βάση και τα “ενημερωμένα” αποδεικτικά στοιχεία (πρβλ. ΣτΕ 1020/2022, 982-3/2021, 277/2021, ΕΑ 37/2021, 73/2021, 259/2020, 292/2019, 204/2019, 114-5/2019). Η προαναφερθείσα διάταξη του άρθρου 59 παρ. 4 της οδηγίας, που ορίζει ότι “[π]ριν από την ανάθεση της σύμβασης, η αναθέτουσα αρχή […] απαιτεί από τον προσφέροντα στον οποίο αποφάσισε να αναθέσει τη σύμβαση να υποβάλει ενημερωμένα δικαιολογητικά”, δεν έχει την έννοια ότι ο προσωρινός ανάδοχος προσκομίζει κατ’ αρχήν επίκαιρα δικαιολογητικά, αναγόμενα στον χρόνο ανακήρυξης αυτού ως προσωρινού αναδόχου, μόνο δε κατ’ εξαίρεση και εφόσον κληθεί ειδικώς προς τούτο από την αναθέτουσα αρχή προσκομίζει τα αναγόμενα στο πρώτο στάδιο δικαιολογητικά. Στην παρούσα φάση τεχνολογικής εξέλιξης στην Ελλάδα, η αναθέτουσα αρχή [ή ο αναθέτων φορέας, κατά περίπτωση] δεν έχει πρόσβαση σε βάσεις δεδομένων των δημοσίων αρχών ή και τρίτων μερών προκειμένου να αντλήσει όλες τις πληροφορίες και τα στοιχεία για την επαλήθευση των δηλωθέντων στο ΕΕΕΣ από τον διαγωνιζόμενο· για τον αναθέτοντα εν προκειμένω φορέα ΕΛΤΑ ΑΕ τούτο βεβαιώνεται, άλλωστε, και στο σχετικό έγγραφο της Διεύθυνσης Προμηθειών του φορέα αυτού προς το Δικαστήριο [αριθμ. πρωτοκόλλου εισερχομένων ΣτΕ ΕΠ119/11.1.2023], στο οποίο διαλαμβάνονται τα εξής: “Δυνατότητα πρόσβασης του αναθέτοντος φορέα ή των οικονομικών φορέων σε άλλα μέσα από τα οποία μπορούν να αντλούν τις σχετικές πληροφορίες για κάθε συμμετέχοντα οικονομικό φορέα, προκειμένου να ελεγχθεί η ακρίβεια των δηλωθέντων στο ΕΕΕΣ, δεν υφίσταται προς το παρόν από το νομικό πλαίσιο που διέπει τον διαγωνισμό και τις τεχνικές δυνατότητες του ΕΣΗΔΗΣ, διότι τα δικαιολογητικά αυτά, όπως π.χ. η φορολογική και ασφαλιστική ενημερότητα ή το ενιαίο πιστοποιητικό δικαστικής φερεγγυότητας κ.ά., δεν διατίθενται από τις δημόσιες αρχές σε οποιονδήποτε τρίτον, [αλλά] μόνον στον άμεσα ενδιαφερόμενο που υποβάλλει την αίτηση έκδοσής τους και έχει ταυτοποιηθεί […] μέσω TAXIS. Δεν είναι δηλαδή δυνατή η έκδοση κάποιου δικαιολογητικού που αφορά στο πρόσωπο ενός οικονομικού φορέα εφόσον δεν έχει υποβληθεί η αίτηση χορήγησής του από τον ίδιο τον οικονομικό φορέα”. Κατά συνέπεια, σύμφωνα με τις διατάξεις του ν. 4412/2016, ο προσωρινός ανάδοχος προσκομίζει τόσο τα δικαιολογητικά που ανάγονται στον χρόνο συμμετοχής του στον διαγωνισμό όσο και τα “ενημερωμένα δικαιολογητικά” που ανάγονται στο μεταγενέστερο αυτό στάδιο. Μόνο με τον τρόπο αυτό διασφαλίζεται ότι η αναθέτουσα αρχή προβαίνει, όπως έχει υποχρέωση, στην αναγκαία επαλήθευση για την πλήρωση των προϋποθέσεων, σωρευτικά, στα χρονικά σημεία κατά τα οποία απαιτείται σύμφωνα με τα ήδη εκτεθέντα η συνδρομή τους, και αποτρέπεται ο κίνδυνος συμμετοχής στον διαγωνισμό οικονομικού φορέα που δεν πληρούσε τα κριτήρια συμμετοχής κατά την υποβολή της προσφοράς του, ήτοι, αποτρέπεται η ανάθεση της σύμβασης σε οικονομικό φορέα που απέκτησε τις προϋποθέσεις σε στάδιο μεταγενέστερο της υποβολής της προσφοράς του, κατά παράβαση των απαιτήσεων της οδηγίας και του εθνικού νόμου. Η δυνατότητα της αναθέτουσας αρχής να αναζητεί “ανά πάσα στιγμή κατά τη διάρκεια της διαδικασίας” όλα τα δικαιολογητικά δεν αρκεί για την αποτροπή ανακριβών δηλώσεων συμμετοχής, καθόσον αφενός η χρήση της δυνατότητας αυτής ασκείται κατά διακριτική ευχέρεια και ελέγχεται δυσχερώς, ιδίως μάλιστα εκ μέρους των λοιπών διαγωνιζομένων, και αφετέρου η αναζήτηση καθίσταται απρόσφορη -και εν τέλει αλυσιτελής, όταν οι αρμόδιες αρχές αρνούνται την χορήγηση δικαιολογητικών αναγομένων σε παρελθόν χρονικό διάστημα [π.χ. σε χρόνο απώτερο των τριών μηνών από την έκδοσή τους] και ο έλεγχος διενεργείται μετά την πάροδο του χρόνου αυτού [βλ. σχετικώς το από 27.1.2023 υπόμνημα της ΕΛΤΑ ΑΕ προς το ΣτΕ, στο οποίο επισημαίνονται “αδυναμίες της δημόσιας διοίκησης, όπως π.χ. η αδυναμία έκδοσης από τις αρμόδιες αρχές, στο στάδιο της υποβολής δικαιολογητικών κατακύρωσης, πιστοποιητικών φορολογικής και ασφαλιστικής ενημερότητας, τα οποία να καλύπτουν τον χρόνο υποβολής της προσφοράς”· πρβλ. και την 45/2020 γνωμοδότηση της ΕΑΑΔΗΣΥ σε σχέση με την προταθείσα ως άνω τροποποίηση του άρθρου 104 του ν. 4412/2016 με τον ν. 4782/2021, στην οποία επίσης γίνεται αναφορά σε “γραφειοκρατικές εμπλοκές” και “αδυναμία έκδοσης από τις αρμόδιες δημόσιες αρχές στο στάδιο της υποβολής δικαιολογητικών κατακύρωσης, πιστοποιητικών φορολογικής και ασφαλιστικής ενημερότητας, τα οποία να καλύπτουν τον χρόνο υποβολής της προσφοράς”]. Ούτε το καθήκον αληθείας του οικονομικού φορέα, ο οποίος οφείλει να δηλώνει “υπευθύνως” τις περιλαμβανόμενες στο ΕΕΕΣ πληροφορίες, και οι δυσμενείς συνέπειες και κυρώσεις σε περίπτωση παράβασης του καθήκοντος αυτού [βλ. σχετικώς άρθρο 73 παρ. 4 και άρθρο 103 παρ. 3 του ν. 4412/2016] συνιστούν επαρκή ασφαλιστική δικλίδα. Καθόσον, υπό την εκδοχή ότι το ΕΕΕΣ αποτελεί τον αποκλειστικό τρόπο οριστικής απόδειξης για τη συνδρομή των προϋποθέσεων συμμετοχής κατά τον χρόνο υποβολής της προσφοράς [εκδοχή υποστηριζόμενη από την ΕΛΤΑ ΑΕ και την παρεμβαίνουσα εταιρεία], ο αποτρεπτικός αυτός μηχανισμός θα ενεργοποιείται μόνο όταν κατ’ ευχέρεια διενεργείται έλεγχος από την αναθέτουσα αρχή· ακόμη δε και σε περίπτωση διενέργειας του ελέγχου, ενδέχεται να μην μπορεί να εξακριβωθεί η αλήθεια των δηλωθέντων [βλ. αμέσως ανωτέρω], με επακόλουθο την αποδυνάμωση του συστήματος κυρώσεων λόγω ψευδών δηλώσεων ή απόκρυψης πληροφοριών, αφού θα είναι αδύνατη ή ιδιαιτέρως δυσχερής η απόδειξη στοιχειοθέτησης των σχετικών παραβάσεων. Περαιτέρω, υπό την εκδοχή αυτή, το σύστημα απόδειξης δεν θα είχε την απαιτούμενη διαφάνεια, διότι χωρίς την προσκόμιση από τον προσωρινό ανάδοχο των δικαιολογητικών που ανάγονται στον χρόνο υποβολής της προσφοράς του, οι λοιποί διαγωνιζόμενοι -οι οποίοι δεν έχουν πρόσβαση σε πλείστα εξ αυτών [όπως π.χ. το απόσπασμα ποινικού μητρώου] λόγω νόμιμων περιορισμών- δεν θα έχουν τη δυνατότητα να αμφισβητήσουν αποτελεσματικά την αλήθεια των δηλούμενων στο ΕΕΕΣ του υποψηφίου αναδόχου, και εντεύθεν την σχετική κρίση της αναθέτουσας αρχής, ασκώντας λυσιτελώς τα δικαιώματά τους κατά την ενδικοφανή διαδικασία και την προσφυγή στο αρμόδιο δικαστήριο. Τέλος, κάθε επιμελής οικονομικός φορέας, γνωρίζοντας εκ των προτέρων ότι δυνάμει του νόμου και της διακήρυξης η αναθέτουσα αρχή μπορεί να ζητεί από τους διαγωνιζόμενους, “ανά πάση στιγμή κατά τη διάρκεια της διαδικασίας”, την υποβολή δικαιολογητικών, οφείλει να μεριμνά για την έκδοσή τους όταν υποβάλλει την προσφορά του, ιδίως μάλιστα αν πρόκειται για δικαιολογητικά για τα οποία υπάρχει δυσχέρεια έκδοσής τους από τις αρμόδιες αρχές σε μεταγενέστερο χρόνο, π.χ. μετά την πάροδο τριμήνου σε σχέση με το αναγόμενο στην υποβολή της προσφοράς χρονικό σημείο [όπως κατά τους ισχυρισμούς των διαδίκων συμβαίνει με τα πιστοποιητικά της φορολογικής και ασφαλιστικής ενημερότητας] και στα οποία, κατά τα δηλούμενα από τον ίδιο τον αναθέτοντα φορέα [βλ. ανωτέρω], δεν δύνανται να έχουν πρόσβαση οι υπηρεσίες του, ώστε να διενεργήσουν την αξιούμενη από την οδηγία και τον εθνικό νόμο επαλήθευση της συνδρομής των νόμιμων προϋποθέσεων κατά τον χρόνο υποβολής προσφοράς και να αναθέσουν τη σύμβαση σε οικονομικό φορέα που αποδεδειγμένα δεν πρέπει να αποκλεισθεί και πληροί τα κριτήρια ποιοτικής επιλογής, τόσο κατά τον χρόνο συμμετοχής όσο και κατά τον χρόνο ανάθεσης. Το ανωτέρω σύστημα κανόνων εφαρμόζουν και αναθέτοντες φορείς κατά το άρθρο 13 της οδηγίας 2014/25 και το αντίστοιχο άρθρο 233 του ν. 4412/2016, όταν σύμφωνα με τα προεκτεθέντα [βλ. σκ. 7] επιλέγουν να περιλάβουν στην οικεία διακήρυξη τους λόγους αποκλεισμού και τα κριτήρια επιλογής, καθώς και τη σχετική διαδικασία, που προβλέπει η οδηγία 2014/24.

 12. Επειδή, ενόψει των ανωτέρω, σε σχέση με το πρώτο προς επίλυση από το Συμβούλιο της Επικρατείας ζήτημα [βλ. σκ. 8], η κρίση του Δικαστηρίου είναι η εξής: Η διάταξη του άρθρου 104 παρ. 1 του ν. 4412/2016, όπως το άρθρο αυτό αντικαταστάθηκε με τον ν. 4782/2021, ερμηνευόμενη σε συνδυασμό με τις λοιπές διατάξεις του ν. 4412/2016 [όπως ισχύουν], έχει την έννοια ότι ο προσωρινός ανάδοχος, όταν καλείται σύμφωνα με το άρθρο 103 του ιδίου νόμου να υποβάλει προς έλεγχο στον αναθέτοντα φορέα τα αναφερόμενα στο άρθρο 80 δικαιολογητικά -από τα οποία πρέπει να αποδεικνύεται αφενός η μη συνδρομή λόγων αποκλεισμού και αφετέρου η συνδρομή των κριτηρίων επιλογής που προβλέπονται στη διακήρυξη, υποχρεούται να προσκομίζει τα δικαιολογητικά που αποδεικνύουν την πλήρωση των προϋποθέσεων της διακήρυξης σε δύο, σωρευτικώς, χρονικά σημεία, ήτοι τόσο κατά τον χρόνο υποβολής της προσφοράς του όσο και κατά τον μεταγενέστερο χρόνο που προηγείται της οριστικής κατακύρωσης.

 13. Επειδή, το δεύτερο ζήτημα που εισάγεται προς επίλυση ενώπιον του Δικαστηρίου αφορά ερμηνεία των εφαρμοστέων εν προκειμένω, ενόψει του αναθέτοντος φορέα και του αντικειμένου της προς ανάθεση σύμβασης [βλ. ανωτέρω σκέψη 7], διατάξεων των άρθρων 284 και 309 του ν. 4412/2016, τα οποία περιλαμβάνονται στο Βιβλίο ΙΙ του νόμου αυτού και στοιχούν προς τα άρθρα 62 και 81 της οδηγίας 2014/25/ΕΕ. Η σχετική διαφορά ανέκυψε από την αμφισβήτηση της κρίσης του αναθέτοντος φορέα ΕΛΤΑ ΑΕ ότι πληρούν τους όρους του νόμου και της διακήρυξης τα προσκομισθέντα από την παρεμβαίνουσα πιστοποιητικά προς απόδειξη της συμμόρφωσής της με τα πρότυπα διασφάλισης ποιότητας. Ειδικότερα, τα εν λόγω πιστοποιητικά είχαν εκδοθεί από οργανισμό πιστοποίησης με έδρα την .........., ο οποίος ήταν διαπιστευμένος από τον οργανισμό “.........” [.....], φορέα διαπίστευσης με έδρα τις .... Η αιτούσα με την προδικαστική προσφυγή προέβαλε ότι, κατά την οδηγία, οι οργανισμοί που χορηγούν πιστοποιητικά συμμόρφωσης με πρότυπα διασφάλισης ποιότητας πρέπει να είναι διαπιστευμένοι σύμφωνα με τον κανονισμό 765/2008, δηλαδή από τον εθνικό φορέα διαπίστευσης της Ελλάδας ή από αντίστοιχο φορέα άλλου κράτους-μέλους, και ότι η ανωτέρω προϋπόθεση δεν συνέτρεχε εν προκειμένω. Με την προσβαλλόμενη απόφαση της ΕΑΔΗΣΥ κρίθηκε ότι τα ανωτέρω πιστοποιητικά πληρούν τις προϋποθέσεις του ν. 4412/2016 και της διακήρυξης, καθόσον δεν απαιτείται η διαπίστευση του οργανισμού πιστοποίησης να έχει γίνει, οπωσδήποτε, από τον φορέα “Εθνικό Σύστημα Διαπίστευσης ΑΕ” [ΕΣΥΔ ΑΕ] ή ισοδύναμο φορέα διαπίστευσης άλλου κράτους-μέλους και ότι, πάντως, τόσο η ΕΣΥΔ ΑΕ όσο και ο ..... μετέχουν σε συμφωνία αμοιβαίας αναγνώρισης [Multilateral Recognition Agreement-MLA] του Διεθνούς Φόρουμ Διαπίστευσης [International Accreditation Forum-IAF], βάσει της οποίας πιστοποιητικά που χορηγούνται από οργανισμούς πιστοποίησης, διαπιστευμένους από τους φορείς διαπίστευσης που είναι μέρη της συμφωνίας αμοιβαίας αναγνώρισης, αναγνωρίζονται από όλα τα συμβαλλόμενα μέρη, συνεπώς αναγνωρίζονται και από τον φορέα ΕΣΥΔ ΑΕ. Η αιτούσα προβάλλει ότι η ανωτέρω κρίση της προσβαλλομένης ερείδεται σε εσφαλμένη ερμηνεία των διατάξεων που επικαλείται.

 14. Επειδή, στο Τμήμα ΙΙΙ του Βιβλίου ΙΙ του ν. 4412/2016 [“Διεξαγωγή της διαδικασίας”] ρυθμίζονται, μεταξύ άλλων, στην Ενότητα 1 [“Προετοιμασία”], ζητήματα σχετικά με: -τεχνικές προδιαγραφές “που καθορίζουν τα απαιτούμενα χαρακτηριστικά των έργων, των υπηρεσιών ή των αγαθών” (άρθρο 282), -σήματα “ως αποδεικτικό ότι τα έργα, οι υπηρεσίες ή τα αγαθά συμμορφώνονται με τα απαιτούμενα χαρακτηριστικά” (άρθρο 283), καθώς και -“εκθέσεις δοκιμών, πιστοποίηση και άλλα αποδεικτικά μέσα” (άρθρο 284). Ειδικότερα, σύμφωνα με το άρθρο 284 του ανωτέρω νόμου, το οποίο ενσωματώνει στην εθνική έννομη τάξη το άρθρο 62 της οδηγίας 2014/25: “1. Οι αναθέτοντες φορείς μπορούν να απαιτούν από τους οικονομικούς φορείς να προσκομίζουν έκθεση δοκιμών από οργανισμό αξιολόγησης της συμμόρφωσης ή πιστοποιητικό που έχει εκδοθεί από τέτοιον οργανισμό ως αποδεικτικό μέσο συμμόρφωσης με απαιτήσεις ή κριτήρια που αναφέρονται στις τεχνικές προδιαγραφές, τα κριτήρια ανάθεσης ή τους όρους εκτέλεσης της σύμβασης. Αν οι αναθέτοντες φορείς απαιτούν την υποβολή πιστοποιητικών εκδιδόμενων από συγκεκριμένο οργανισμό αξιολόγησης της συμμόρφωσης, οφείλουν να δέχονται επίσης πιστοποιητικά από άλλους ισοδύναμους οργανισμούς αξιολόγησης της συμμόρφωσης. Για τους σκοπούς της παρούσας παραγράφου, οργανισμός αξιολόγησης της συμμόρφωσης είναι ένας οργανισμός ο οποίος πραγματοποιεί δραστηριότητες αξιολόγησης της συμμόρφωσης, συμπεριλαμβανομένων βαθμονομήσεων, δοκιμών, πιστοποίησης και επιθεώρησης και είναι διαπιστευμένος, σύμφωνα με τον Κανονισμό (ΕΚ) αριθμ. 765/2008 του Ευρωπαϊκού Κοινοβουλίου και του Συμβουλίου. 2. Οι αναθέτοντες φορείς δέχονται και άλλα κατάλληλα αποδεικτικά μέσα, εκτός από αυτά που αναφέρονται στην παρ. 1, όπως τον τεχνικό φάκελο του κατασκευαστή, εφόσον ο ενδιαφερόμενος οικονομικός φορέας δεν έχει πρόσβαση στα πιστοποιητικά ή στις εκθέσεις δοκιμών που αναφέρονται στην παράγραφο 1 ή δεν έχει τη δυνατότητα να τα αποκτήσει εντός των σχετικών προθεσμιών, υπό τους όρους ότι για την αδυναμία πρόσβασης δεν ευθύνεται ο ενδιαφερόμενος οικονομικός φορέας και ότι ο ίδιος αποδεικνύει ότι τα προς ανάθεση έργα, αγαθά και υπηρεσίες πληρούν τις απαιτήσεις ή τα κριτήρια που ορίζονται στις τεχνικές προδιαγραφές, τα κριτήρια ανάθεσης ή τους όρους εκτέλεσης της σύμβασης. 3. Εφόσον ζητηθεί: (α) η ανώνυμη εταιρεία ‘Ελληνικός Οργανισμός Τυποποίησης’ (ΕΛΟΤ ΑΕ) και (β) η ανώνυμη εταιρεία ‘Εθνικό Σύστημα Διαπίστευσης’ (ΕΣΥΔ ΑΕ) θέτουν στη διάθεση άλλων κρατών-μελών, οποιεσδήποτε πληροφορίες σχετικά με τα στοιχεία και τα έγγραφα που υποβάλλονται αντίστοιχα, σύμφωνα με: α) την παρ. 6 του άρθρου 282, β) το άρθρο 283 και τις παραγράφους 1 και 2 του παρόντος άρθρου. Οι αρμόδιες αρχές του κράτους-μέλους εγκατάστασης του οικονομικού φορέα κοινοποιούν τις σχετικές πληροφορίες, σύμφωνα με το άρθρο 343. Ειδικά για τους οικονομικούς φορείς που είναι εγκατεστημένοι στην Ελλάδα, αρμόδιες είναι οι παραπάνω δύο ανώνυμες εταιρείες”. Περαιτέρω, στο άρθρο 309 του ίδιου ως άνω νόμου, με τον τίτλο “Πρότυπα διασφάλισης ποιότητας και πρότυπα περιβαλλοντικής διαχείρισης”, το οποίο εντάσσεται στην Ενότητα 5 του Βιβλίου ΙΙ [“Κανόνες απόδειξης ποιοτικής επιλογής”] και ενσωματώνει στην εθνική έννομη τάξη το άρθρο 81 της οδηγίας 2014/25, ορίζονται τα εξής: “1. Οι αναθέτοντες φορείς, εάν απαιτούν την προσκόμιση πιστοποιητικών που εκδίδονται από ανεξάρτητους οργανισμούς που βεβαιώνουν ότι ο οικονομικός φορέας συμμορφώνεται με ορισμένα πρότυπα διασφάλισης ποιότητας, συμπεριλαμβανομένης της προσβασιμότητας για άτομα με ειδικές ανάγκες, παραπέμπουν σε συστήματα διασφάλισης ποιότητας, βασιζόμενα στη σχετική σειρά ευρωπαϊκών προτύπων που έχουν πιστοποιηθεί από διαπιστευμένους οργανισμούς. Οι αναθέτοντες φορείς αναγνωρίζουν ισοδύναμα πιστοποιητικά από οργανισμούς εδρεύοντες σε άλλα κράτη-μέλη. Επίσης, κάνουν δεκτά άλλα αποδεικτικά στοιχεία για ισοδύναμα μέτρα διασφάλισης ποιότητας, εφόσον ο ενδιαφερόμενος οικονομικός φορέας δεν είχε τη δυνατότητα να αποκτήσει τα εν λόγω πιστοποιητικά εντός των σχετικών προθεσμιών για λόγους που δεν αποδίδονται σε δική του ευθύνη, υπό την προϋπόθεση ότι ο οικονομικός φορέας αποδεικνύει ότι τα προτεινόμενα μέτρα διασφάλισης ποιότητας πληρούν τα απαιτούμενα πρότυπα διασφάλισης ποιότητας. 2. Εάν οι αναθέτοντες φορείς απαιτούν την υποβολή πιστοποιητικών εκδιδομένων από ανεξάρτητους οργανισμούς που να βεβαιώνουν ότι ο οικονομικός φορέας συμμορφώνεται με συγκεκριμένα συστήματα ή πρότυπα όσον αφορά την περιβαλλοντική διαχείριση, παραπέμπουν στο σύστημα οικολογικής διαχείρισης και ελέγχου (EMAS) της Ένωσης ή σε άλλα συστήματα περιβαλλοντικής διαχείρισης που έχουν αναγνωριστεί, σύμφωνα με το άρθρο 45 του Κανονισμού (ΕΚ) αριθμ. 1221/2009 ή σε άλλα πρότυπα περιβαλλοντικής διαχείρισης που βασίζονται σε αντίστοιχα ευρωπαϊκά ή διεθνή πρότυπα που έχουν εκδοθεί από διαπιστευμένους οργανισμούς. Οι αναθέτοντες φορείς αναγνωρίζουν ισοδύναμα πιστοποιητικά από οργανισμούς εδρεύοντες σε άλλα κράτη-μέλη. Όταν ο οικονομικός φορέας τεκμηριωμένα δεν είχε πρόσβαση στα εν λόγω πιστοποιητικά ή δεν είχε τη δυνατότητα να τα αποκτήσει εντός των σχετικών προθεσμιών, για λόγους για τους οποίους δεν ευθύνεται ο ίδιος, ο αναθέτων φορέας αποδέχεται επίσης άλλα αποδεικτικά μέτρων περιβαλλοντικής διαχείρισης, υπό την προϋπόθεση ότι ο ενδιαφερόμενος οικονομικός φορέας αποδεικνύει ότι τα συγκεκριμένα μέτρα είναι ισοδύναμα με εκείνα που απαιτούνται βάσει του εφαρμοστέου συστήματος ή του προτύπου περιβαλλοντικής διαχείρισης. 3. Εφόσον τους ζητηθεί, η Αρχή θέτει στη διάθεση άλλων κρατών-μελών, σύμφωνα με το άρθρο 343, κάθε πληροφορία σχετικά με τα έγγραφα που προσκομίζονται ως στοιχεία αποδεικτικά της συμμόρφωσης με ποιοτικά και περιβαλλοντικά πρότυπα που αναφέρονται στις παραγράφους 1 και 2” [το προαναφερθέν άρθρο 343 του ν. 4412/2016 προβλέπει ότι “λαμβάνονται μέτρα για την αποτελεσματική συνεργασία μεταξύ των κρατών-μελών, προκειμένου να διασφαλίζεται η ανταλλαγή πληροφοριών σχετικά με ζητήματα που αναφέρονται”, μεταξύ άλλων, στα ως άνω άρθρα 284 και 309].

 15. Επειδή, εξ άλλου, ο κανονισμός 765/2008 του Ευρωπαϊκού Κοινοβουλίου και του Συμβουλίου (L 218) αφορά, κατά τον τίτλο του “τον καθορισμό των απαιτήσεων διαπίστευσης και εποπτείας της αγοράς όσον αφορά την εμπορία των προϊόντων”. Στις αιτιολογικές σκέψεις του κανονισμού αυτού διαλαμβάνονται τα εξής: “(1) Είναι αναγκαίο να εξασφαλιστεί ότι τα προϊόντα που επωφελούνται από την ελεύθερη κυκλοφορία των αγαθών στο εσωτερικό της Κοινότητας πληρούν προδιαγραφές που εγγυώνται υψηλό επίπεδο προστασίας δημόσιων συμφερόντων, όπως η υγεία και η ασφάλεια εν γένει, η υγεία και η ασφάλεια στον χώρο εργασίας και η προστασία των καταναλωτών, του περιβάλλοντος και της ασφάλειας, ενώ θα εξασφαλίζεται ότι η ελεύθερη κυκλοφορία τους δεν περιορίζεται πέραν των προβλεπομένων από την κοινοτική νομοθεσία εναρμόνισης και κάθε άλλο σχετικό κοινοτικό κανόνα. Θα πρέπει να προβλεφθούν κανόνες για τη διαπίστευση, την εποπτεία της αγοράς, τους ελέγχους των προϊόντων που προέρχονται από τρίτες χώρες και τη σήμανση CE. (2) Είναι ανάγκη να τεθεί το γενικό πλαίσιο κανόνων και αρχών για τη διαπίστευση και την εποπτεία της αγοράς […] (8) Η διαπίστευση είναι μέρος ενός γενικού συστήματος που περιλαμβάνει την αξιολόγηση της συμμόρφωσης και την εποπτεία της αγοράς με στόχο την αξιολόγηση και την εξασφάλιση συμμόρφωσης με τις εφαρμοστέες απαιτήσεις. (9) Η ιδιαίτερη αξία της διαπίστευσης έγκειται στο γεγονός ότι παρέχει αυθεντική πιστοποίηση της τεχνικής επάρκειας των οργανισμών, αποστολή των οποίων είναι να διασφαλίζουν συμμόρφωση με τις εφαρμοστέες απαιτήσεις. (10) Η διαπίστευση […] χρησιμοποιείται σε όλα τα κράτη- μέλη. Η έλλειψη κοινών κανόνων για τη δραστηριότητα αυτή έχει οδηγήσει σε διαφορετικές προσεγγίσεις και σε διαφορετικά συστήματα στην Κοινότητα, με αποτέλεσμα ο βαθμός αυστηρότητας με τον οποίο εφαρμόζεται η διαπίστευση να διαφέρει μεταξύ των κρατών-μελών. Κατά συνέπεια, πρέπει να αναπτυχθεί ένα συνολικό πλαίσιο για τη διαπίστευση και να θεσπιστούν, σε κοινοτικό επίπεδο, οι αρχές λειτουργίας και οργάνωσής του? πρέπει να αναπτυχθεί ένα συνολικό πλαίσιο για τη διαπίστευση και να θεσπισθούν, σε κοινοτικό επίπεδο, οι αρχές λειτουργίας και οργάνωσής του. (11) Η σύσταση ενιαίου εθνικού οργανισμού διαπίστευσης δεν θα πρέπει να αλλοιώνει τον καταμερισμό αρμοδιοτήτων εντός των κρατών-μελών. (12) Όταν η κοινοτική νομοθεσία εναρμόνισης προβλέπει, προς εφαρμογή της, την επιλογή οργανισμών αξιολόγησης της συμμόρφωσης, η διαφανής διαπίστευση, όπως προβλέπεται στο πλαίσιο του παρόντος κανονισμού, που διασφαλίζει τον αναγκαίο βαθμό εμπιστοσύνης στα πιστοποιητικά συμμόρφωσης, θα πρέπει να θεωρείται από τις εθνικές, δημόσιες αρχές όλης της Κοινότητας ως το προσφορότερο μέσο για την πιστοποίηση της τεχνικής επάρκειας των οργανισμών αυτών. Εντούτοις, οι εθνικές αρχές ενδέχεται να κρίνουν ότι διαθέτουν τα ενδεδειγμένα μέσα για να πραγματοποιούν οι ίδιες την πιστοποίηση αυτή. Στην περίπτωση αυτή οι εθνικές αρχές, προκειμένου να εξασφαλίζεται ο κατάλληλος βαθμός αξιοπιστίας των πιστοποιήσεων που πραγματοποιούνται από άλλες εθνικές αρχές, θα πρέπει να παρέχουν στην Επιτροπή και στα άλλα κράτη-μέλη τα αναγκαία έγγραφα στοιχεία από τα οποία προκύπτει ότι οι πιστοποιημένοι οργανισμοί αξιολόγησης της συμμόρφωσης, οι οποίοι τελούν υπό αξιολόγηση, ανταποκρίνονται στις σχετικές κανονιστικές απαιτήσεις. (13) Ένα σύστημα διαπίστευσης που λειτουργεί με βάση δεσμευτικούς κανόνες ενισχύει την αμοιβαία εμπιστοσύνη μεταξύ των κρατών-μελών σχετικά με την επάρκεια των οργανισμών αξιολόγησης της συμμόρφωσης, και, συνεπώς σχετικά με τα πιστοποιητικά και τις εκθέσεις δοκιμών που εκδίδονται από τους οργανισμούς αυτούς. Με τον τρόπο αυτόν, προωθεί την αρχή της αμοιβαίας αναγνώρισης. Ως εκ τούτου, οι διατάξεις του παρόντος κανονισμού που αφορούν τη διαπίστευση θα πρέπει να εφαρμόζονται για τους φορείς που διενεργούν αξιολογήσεις συμμόρφωσης τόσο στον ρυθμιζόμενο όσο και στον μη ρυθμιζόμενο τομέα. Το ζητούμενο είναι η ποιότητα των πιστοποιητικών και των εκθέσεων δοκιμών, ανεξάρτητα από το αν εμπίπτουν στον ρυθμιζόμενο ή στον μη ρυθμιζόμενο τομέα. Επομένως, δεν πρέπει να γίνεται διάκριση μεταξύ αυτών των τομέων. (14) Για τους σκοπούς του παρόντος κανονισμού, η λειτουργία των εθνικών οργανισμών διαπίστευσης σε μη κερδοσκοπική βάση θα πρέπει να νοηθεί ως δραστηριότητα που δεν επιζητεί να προσπορίσει κάποιο όφελος στην περιουσία των ιδιοκτητών ή μελών του οργανισμού. Μολονότι δεν επιδιώκουν τη μεγιστοποίηση ή τη διανομή κερδών, οι οργανισμοί αυτοί μπορούν να παρέχουν υπηρεσίες έναντι πληρωμής ή να έχουν έσοδα. Κάθε πλεονάζον έσοδο από τις υπηρεσίες αυτές μπορεί να χρησιμοποιηθεί για επενδύσεις με στόχο την περαιτέρω ανάπτυξη των δραστηριοτήτων των εθνικών οργανισμών διαπίστευσης, εφόσον αυτό δεν έρχεται σε αντίθεση με τις βασικές δραστηριότητές τους. Υπό το πρίσμα αυτό, πρέπει να τονιστεί ότι ο πρωταρχικός στόχος αυτών των οργανισμών θα πρέπει να εξακολουθήσει να είναι η στήριξη ή η ενεργός συμμετοχή σε δραστηριότητες μη κερδοσκοπικού χαρακτήρα. (15) Εφόσον σκοπός της διαπίστευσης είναι να παράσχει αυθεντική πιστοποίηση της επάρκειας ενός οργανισμού να διενεργεί δραστηριότητες αξιολόγησης της συμμόρφωσης, τα κράτη-μέλη δεν θα πρέπει να διατηρούν περισσότερους από έναν εθνικούς οργανισμούς διαπίστευσης και θα πρέπει να διασφαλίζουν ότι ο εν λόγω οργανισμός θα είναι οργανωμένος με τέτοιο τρόπο, ώστε να διασφαλίζεται η αντικειμενικότητα και η αμεροληψία των δραστηριοτήτων του. Οι εθνικοί οργανισμοί διαπίστευσης θα πρέπει να λειτουργούν ανεξάρτητα από εμπορικές δραστηριότητες αξιολόγησης της συμμόρφωσης. Συνεπώς, θα πρέπει να προβλεφθεί ότι τα κράτη-μέλη θα μεριμνούν ώστε οι εθνικοί οργανισμοί διαπίστευσης, κατά την εκτέλεση των καθηκόντων τους, να θεωρείται ότι ασκούν δημόσια εξουσία, ανεξάρτητα από το νομικό καθεστώς τους. (16) […] [Ο] εθνικός οργανισμός διαπίστευσης θα πρέπει να κατέχει τις αναγκαίες γνώσεις, ικανότητες και μέσα για την άψογη εκτέλεση των καθηκόντων του. (17) […] (18) Στις περιπτώσεις στις οποίες δεν είναι οικονομικά σκόπιμο ή εφικτό για ένα κράτος-μέλος να δημιουργήσει εθνικό οργανισμό διαπίστευσης, το εν λόγω κράτος-μέλος θα πρέπει να έχει πρόσβαση στις υπηρεσίες του εθνικού οργανισμού διαπίστευσης άλλου κράτους-μέλους […] (19) Ο ανταγωνισμός μεταξύ των εθνικών οργανισμών διαπίστευσης θα μπορούσε να οδηγήσει στην εμπορευματοποίηση της δραστηριότητάς τους, πράγμα ασύμβατο με τον ρόλο τους ως τελευταίας βαθμίδας ελέγχου στην αλυσίδα αξιολόγησης της συμμόρφωσης. Στόχος του παρόντος κανονισμού είναι να εξασφαλίσει ότι στο εσωτερικό της Ευρωπαϊκής Ένωσης ένα πιστοποιητικό διαπίστευσης θα επαρκεί για όλο το έδαφος της Ένωσης και να αποτρέψει τις πολλαπλές διαπιστεύσεις, που δημιουργούν πρόσθετο κόστος χωρίς πρόσθετο όφελος. Οι εθνικοί οργανισμοί διαπίστευσης μπορούν να έχουν ανταγωνισμό μεταξύ τους στις αγορές τρίτων χωρών, εφόσον αυτό δεν έχει συνέπειες στις δραστηριότητές τους μέσα στην Κοινότητα [...] (20) Για να αποφευχθεί η αλληλεπικάλυψη των δραστηριοτήτων διαπίστευσης, για να προωθηθεί η αποδοχή και η αναγνώριση των πιστοποιητικών διαπίστευσης, και για την αποτελεσματική παρακολούθηση των διαπιστευμένων οργανισμών αξιολόγησης της συμμόρφωσης, οι οργανισμοί αξιολόγησης της συμμόρφωσης θα πρέπει να ζητούν διαπίστευση από τον εθνικό οργανισμό διαπίστευσης του κράτους-μέλους στο οποίο είναι εγκατεστημένοι. Ωστόσο, θα πρέπει να εξασφαλιστεί η δυνατότητα του οργανισμού αξιολόγησης της συμμόρφωσης να ζητήσει διαπίστευση από άλλο κράτος- μέλος, όταν στο δικό του κράτος-μέλος δεν υπάρχει εθνικός οργανισμός διαπίστευσης, ή όταν ο οργανισμός αυτός δεν είναι αρμόδιος να παράσχει τις υπηρεσίες διαπίστευσης που ζητούνται [...] (21) […] (22) Για να εξασφαλισθεί η ισοδυναμία του επιπέδου επάρκειας των οργανισμών αξιολόγησης της συμμόρφωσης, να διευκολυνθεί η αμοιβαία αναγνώριση και να προωθηθεί η γενική αποδοχή των πιστοποιητικών διαπίστευσης και των αποτελεσμάτων αξιολόγησης της συμμόρφωσης που εκδίδονται από τους διαπιστευμένους οργανισμούς, είναι ανάγκη οι εθνικοί οργανισμοί διαπίστευσης να εφαρμόζουν αυστηρό και διαφανές σύστημα αξιολόγησης […]”. Στο Κεφάλαιο I του ως άνω Κανονισμού, με τον τίτλο “Γενικές διατάξεις”, καθορίζονται στο άρθρο 1 το αντικείμενο και το πεδίο εφαρμογής του, ως εξής: “1. Ο παρών κανονισμός καθορίζει τους κανόνες οργάνωσης και λειτουργίας της διαπίστευσης των οργανισμών αξιολόγησης της συμμόρφωσης, οι οποίοι αναπτύσσουν δραστηριότητες αξιολόγησης της συμμόρφωσης. 2. Ο παρών κανονισμός παρέχει πλαίσιο για την εποπτεία της αγοράς όσον αφορά τα προϊόντα, ώστε να εξασφαλίζεται ότι αυτά πληρούν προδιαγραφές που παρέχουν ένα υψηλό επίπεδο προστασίας των δημόσιων συμφερόντων, όπως η υγεία και η ασφάλεια γενικά, η υγεία και η ασφάλεια στο χώρο εργασίας, η προστασία των καταναλωτών, η προστασία του περιβάλλοντος και η δημόσια ασφάλεια. 3. Ο παρών κανονισμός παρέχει πλαίσιο για τον έλεγχο προϊόντων από τρίτες χώρες. 4. Ο παρών κανονισμός περιέχει τις γενικές αρχές σχετικά με τη σήμανση CE”· στο άρθρο 2 του ιδίου Κεφαλαίου περιέχονται οι ακόλουθοι ορισμοί: “10. ‘διαπίστευση’: βεβαίωση από εθνικό οργανισμό διαπίστευσης ότι ένας οργανισμός αξιολόγησης της συμμόρφωσης πληροί τις απαιτήσεις που έχουν τεθεί με εναρμονισμένα πρότυπα και […] τις τυχόν πρόσθετες απαιτήσεις [...] για να εκτελεί μια συγκεκριμένη δραστηριότητα αξιολόγησης της συμμόρφωσης? 11. ‘εθνικός οργανισμός διαπίστευσης’: ο μόνος οργανισμός κράτους-μέλους που εκτελεί τη διαπίστευση επί τη βάσει εξουσίας που του παρέχει το κράτος αυτό? 12. ‘αξιολόγηση της συμμόρφωσης’: η διαδικασία με την οποία αποδεικνύεται κατά πόσον πληρούνται οι ειδικές απαιτήσεις που αφορούν προϊόν, διαδικασία, υπηρεσία, σύστημα, πρόσωπο ή φορέα? 13. ‘οργανισμός αξιολόγησης της συμμόρφωσης’: οργανισμός ο οποίος πραγματοποιεί δραστηριότητες αξιολόγησης της συμμόρφωσης, συμπεριλαμβανομένων βαθμονομήσεων, δοκιμών, πιστοποίησης και επιθεώρησης? 14. […] 17. ‘εποπτεία της αγοράς’: δραστηριότητες που διεξάγονται και μέτρα που λαμβάνονται από δημόσιες αρχές προκειμένου να εξασφαλιστεί ότι τα προϊόντα συμμορφώνονται προς τις απαιτήσεις [της σχετικής νομοθεσίας] και δεν θέτουν σε κίνδυνο την υγεία, την ασφάλεια ή άλλες πτυχές προστασίας του δημοσίου συμφέροντος”. Περαιτέρω, στο Κεφάλαιο ΙI του εν λόγω κανονισμού περιέχονται κανόνες για τη “Διαπίστευση”. Ειδικότερα: Κατά το άρθρο 3, το κεφάλαιο αυτό “εφαρμόζεται στη διαπίστευση [...] όσον αφορά την αξιολόγηση της συμμόρφωσης, ανεξάρτητα από το αν η αξιολόγηση αυτή είναι υποχρεωτική ή όχι και ανεξάρτητα από το νομικό καθεστώς του οργανισμού που πραγματοποιεί τη διαπίστευση”· στο άρθρο 4 καθορίζονται “Γενικές Αρχές”, ως εξής: “1. Κάθε κράτος μέλος ορίζει έναν και μόνο εθνικό οργανισμό διαπίστευσης. 2. Όταν ένα κράτος μέλος θεωρεί ότι δεν είναι οικονομικά σκόπιμο ή εφικτό να διαθέτει εθνικό οργανισμό διαπίστευσης ή να παρέχει ορισμένες υπηρεσίες διαπίστευσης, προσφεύγει, στο μέτρο του δυνατού, στον εθνικό οργανισμό διαπίστευσης άλλου κράτους μέλους. 3. […] 5. Όταν η διαπίστευση δεν διενεργείται άμεσα από τις ίδιες τις δημόσιες αρχές, τα κράτη μέλη αναθέτουν στον εθνικό οργανισμό διαπίστευσης τη διενέργεια της διαπίστευσης ως άσκηση δημόσιας εξουσίας και του παρέχουν επίσημη κρατική αναγνώριση. 6. Οι αρμοδιότητες και τα καθήκοντα του εθνικού οργανισμού διαπίστευσης είναι σαφώς διακεκριμένα από εκείνα των άλλων εθνικών αρχών. 7. Ο εθνικός οργανισμός διαπίστευσης λειτουργεί σε μη κερδοσκοπική βάση. 8. Ο εθνικός οργανισμός διαπίστευσης δεν μπορεί να προσφέρει ή να παρέχει δραστηριότητες ή υπηρεσίες τις οποίες παρέχουν οι οργανισμοί αξιολόγησης της συμμόρφωσης, ούτε μπορεί […] να έχει άλλου είδους οικονομικό ή διαχειριστικό συμφέρον σε οργανισμό αξιολόγησης της συμμόρφωσης. 9. Κάθε κράτος-μέλος διασφαλίζει ότι ο εθνικός του οργανισμός διαπίστευσης έχει τους κατάλληλους πόρους […] για την ορθή εκτέλεση των καθηκόντων του [...]”· στο άρθρο 5 για τη “Διαδικασία διαπίστευσης” ορίζεται ότι: “1. Οι εθνικοί οργανισμοί διαπίστευσης, όταν τους ζητηθεί από οργανισμό αξιολόγησης της συμμόρφωσης, αξιολογούν κατά πόσον ο οργανισμός αξιολόγησης της συμμόρφωσης διαθέτει την τεχνική επάρκεια που απαιτείται για την υλοποίηση μιας συγκεκριμένης δραστηριότητας αξιολόγησης της συμμόρφωσης και, σε θετική περίπτωση […] εκδίδουν πιστοποιητικό διαπίστευσης προς τον σκοπό αυτό. 2. […] 3. Ο εθνικός οργανισμός διαπίστευσης εποπτεύει τους οργανισμούς αξιολόγησης της συμμόρφωσης για τους οποίους έχει εκδώσει πιστοποιητικό διαπίστευσης. 4. Όταν ο εθνικός οργανισμός διαπίστευσης διαπιστώσει ότι ένας οργανισμός αξιολόγησης της συμμόρφωσης, ο οποίος έλαβε πιστοποιητικό διαπίστευσης, δεν διαθέτει πλέον την τεχνική επάρκεια για να πραγματοποιήσει μια συγκεκριμένη δραστηριότητα αξιολόγησης της συμμόρφωσης ή έχει διαπράξει σοβαρή παράβαση των υποχρεώσεών του, ο εθνικός οργανισμός διαπίστευσης λαμβάνει όλα τα κατάλληλα μέτρα […] για τον περιορισμό, την αναστολή ή την ανάκληση του πιστοποιητικού διαπίστευσής του. 5. Τα κράτη μέλη θεσπίζουν διαδικασίες για την επίλυση προσφυγών [...] κατά αποφάσεων διαπίστευσης ή κατά της μη λήψης τέτοιων αποφάσεων”· σύμφωνα με το άρθρο 6, οι εθνικοί οργανισμοί διαπίστευσης δεν ανταγωνίζονται τους οργανισμούς αξιολόγησης της συμμόρφωσης ούτε άλλους εθνικούς οργανισμούς διαπίστευσης, “ωστόσο, επιτρέπεται να λειτουργούν και διασυνοριακά, στην επικράτεια άλλου κράτους-μέλους, ύστερα από αίτημα οργανισμού αξιολόγησης της συμμόρφωσης σύμφωνα με τις προϋποθέσεις του άρθρου 7 παράγραφος 1, ή αν τους ζητηθεί από εθνικό οργανισμό διαπίστευσης σύμφωνα με το άρθρο 7 παράγραφος 3, σε συνεργασία με τον εθνικό οργανισμό διαπίστευσης του συγκεκριμένου κράτους-μέλους”, στο δε άρθρο 7 ρυθμίζονται θέματα “Διασυνοριακής διαπίστευσης”, ως εξής: “1. Όταν ένας οργανισμός αξιολόγησης της συμμόρφωσης ζητά διαπίστευση, την ζητά από τον εθνικό οργανισμό διαπίστευσης του κράτους μέλους στο οποίο είναι εγκατεστημένος ή από τον εθνικό οργανισμό διαπίστευσης στον οποίο έχει προσφύγει το εν λόγω κράτος μέλος σύμφωνα με το άρθρο 4 παράγραφος 2. Εντούτοις, ένας οργανισμός αξιολόγησης της συμμόρφωσης μπορεί να ζητήσει διαπίστευση από εθνικό οργανισμό διαπίστευσης διαφορετικό από εκείνους που αναφέρονται στο πρώτο εδάφιο σε οποιαδήποτε από τις ακόλουθες περιπτώσεις: α) όταν το κράτος-μέλος στο οποίο είναι εγκατεστημένος έχει αποφασίσει να μη δημιουργήσει εθνικό οργανισμό διαπίστευσης και δεν έχει προσφύγει σε εθνικό οργανισμό διαπίστευσης άλλου κράτους-μέλους σύμφωνα με το άρθρο 4 παράγραφος 2? β) όταν οι εθνικοί οργανισμοί διαπίστευσης που αναφέρονται στο πρώτο εδάφιο δεν πραγματοποιούν διαπίστευση όσον αφορά τις δραστηριότητες αξιολόγησης της συμμόρφωσης για τις οποίες ζητείται διαπίστευση? γ) όταν οι εθνικοί οργανισμοί διαπίστευσης που αναφέρονται στο πρώτο εδάφιο δεν έχουν υποβληθεί επιτυχώς στην αξιολόγηση από ομοτίμους βάσει του άρθρου 10 όσον αφορά τις δραστηριότητες αξιολόγησης της συμμόρφωσης για τις οποίες ζητείται διαπίστευση. 2. Όταν ένας εθνικός οργανισμός διαπίστευσης λαμβάνει αίτηση βάσει της παραγράφου 1 στοιχείο β) ή γ), ενημερώνει τον εθνικό οργανισμό διαπίστευσης του κράτους-μέλους στο οποίο είναι εγκατεστημένος ο αιτών οργανισμός αξιολόγησης της συμμόρφωσης. Στην περίπτωση αυτή, ο εθνικός οργανισμός διαπίστευσης του κράτους-μέλους, στο οποίο είναι εγκατεστημένος ο αιτών οργανισμός αξιολόγησης της συμμόρφωσης, μπορεί να συμμετάσχει ως παρατηρητής. 3. Ένας εθνικός οργανισμός διαπίστευσης μπορεί να ζητήσει από άλλον εθνικό οργανισμό διαπίστευσης να πραγματοποιήσει μέρος της αξιολόγησης. Στην περίπτωση αυτή, το πιστοποιητικό διαπίστευσης εκδίδεται από τον αιτούντα οργανισμό”. Κατά το άρθρο 8: “Ένας εθνικός οργανισμός διαπίστευσης πληροί τις ακόλουθες απαιτήσεις: 1. είναι οργανωμένος κατά τρόπον ώστε να είναι ανεξάρτητος από τους οργανισμούς αξιολόγησης της συμμόρφωσης τους οποίους αξιολογεί και από εμπορικές πιέσεις, και να διασφαλίζει ότι δεν υπάρχουν αλληλοσυγκρουόμενα συμφέροντα με τους οργανισμούς αξιολόγησης της συμμόρφωσης? 2. οργανώνεται και λειτουργεί κατά τρόπον ώστε να διασφαλίζει την αντικειμενικότητα και την αμεροληψία των δραστηριοτήτων του? 3. εξασφαλίζει ότι κάθε απόφαση που σχετίζεται με τη βεβαίωση της τεχνικής επάρκειας λαμβάνεται από αρμόδια άτομα διαφορετικά από εκείνα που πραγματοποίησαν την αξιολόγηση? 4. προβαίνει σε επαρκείς ρυθμίσεις ώστε να διασφαλίζεται το απόρρητο των πληροφοριών που λαμβάνει? 5. προσδιορίζει τις δραστηριότητες αξιολόγησης της συμμόρφωσης για τις οποίες είναι αρμόδιος να πραγματοποιεί διαπίστευση, παραπέμποντας, όταν απαιτείται, στη σχετική κοινοτική ή εθνική νομοθεσία και πρότυπα? 6. θεσπίζει τις αναγκαίες διαδικασίες προκειμένου να εξασφαλίσει αποτελεσματική διαχείριση και κατάλληλους εσωτερικούς ελέγχους? 7. διαθέτει επαρκή αριθμό κατάλληλου προσωπικού για την ορθή εκτέλεση των καθηκόντων του? 8. τεκμηριώνει τα καθήκοντα, τις αρμοδιότητες και τις εξουσίες του προσωπικού που θα μπορούσε να επηρεάσει την ποιότητα της αξιολόγησης και τις βεβαιώσεις της τεχνικής επάρκειας? 9. θεσπίζει, εφαρμόζει και τηρεί διαδικασίες για την παρακολούθηση της απόδοσης και της καταλληλότητας του χρησιμοποιούμενου προσωπικού? 10. επαληθεύει ότι οι αξιολογήσεις της συμμόρφωσης διεξάγονται με τον ενδεδειγμένο τρόπο […] 11. δημοσιεύει ετήσιους [...] λογαριασμούς [...] σύμφωνα με τις γενικά αποδεκτές λογιστικές αρχές”. Σύμφωνα με τα οριζόμενα σε επόμενα άρθρα του αυτού Κεφαλαίου: όταν εθνικός οργανισμός διαπίστευσης δεν πληροί τις απαιτήσεις του κανονισμού ή δεν εκπληρώνει τις υποχρεώσεις του, το οικείο κράτος-μέλος λαμβάνει τα κατάλληλα διορθωτικά μέτρα [βλ. άρθρο 9]· οι εθνικοί οργανισμοί διαπίστευσης υπόκεινται σε αξιολόγηση από ομοτίμους, την οποία διοργανώνει ο αναγνωριζόμενος από την Επιτροπή φορέας [βλ. άρθρο 10, σε συνδυασμό με το άρθρο 14 για την “Ευρωπαϊκή υποδομή διαπίστευσης”]· οι εθνικοί οργανισμοί διαπίστευσης που αποδεικνύουν τη συμμόρφωσή τους προς τα οικεία κριτήρια, κατόπιν επιτυχούς υποβολής σε αξιολόγηση από ομοτίμους, “θεωρούνται ότι πληρούν τις απαιτήσεις” του άρθρου 8, οι δε εθνικές αρχές “αναγνωρίζουν την ισοτιμία των υπηρεσιών που προσφέρουν όσοι οργανισμοί διαπίστευσης έχουν υποστεί επιτυχώς αξιολόγηση από ομοτίμους […] και συνεπώς αποδέχονται, βάσει του [ανωτέρω] τεκμηρίου [...] τα πιστοποιητικά διαπίστευσης των οργανισμών αυτών και τις βεβαιώσεις που εκδίδονται από οργανισμούς αξιολόγησης της συμμόρφωσης στους οποίους έχουν χορηγήσει διαπίστευση” [βλ. άρθρο 11]· “[κ]άθε εθνικός οργανισμός διαπίστευσης πληροφορεί τους υπόλοιπους εθνικούς οργανισμούς διαπίστευσης σχετικά με τις δραστηριότητες αξιολόγησης της συμμόρφωσης για τις οποίες πραγματοποιεί διαπίστευση, καθώς και σχετικά με οποιαδήποτε αλλαγή τους” [βλ. άρθρο 12]. Ακολουθούν το Κεφάλαιο ΙΙΙ του κανονισμού, με τον τίτλο “Κοινοτικό πλαίσιο εποπτείας της αγοράς και έλεγχοι προϊόντων που εισέρχονται στην κοινοτική αγορά” [άρθρα 15-29· κατά την οικεία αιτιολογική σκέψη (26) “Για να εξασφαλιστεί η ισοδύναμη και συνεκτική επιβολή της κοινοτικής νομοθεσίας εναρμόνισης, ο παρών κανονισμός θεσπίζει ένα κοινοτικό πλαίσιο για την εποπτεία της αγοράς”] και το Κεφάλαιο IV για τη “Σήμανση CE” [άρθρο 30]. Τέλος, στο άρθρο 41 του κανονισμού αυτού, που περιλαμβάνεται στο Κεφάλαιο VΙ για τις τελικές διατάξεις, ορίζεται ότι: “Τα κράτη-μέλη καθορίζουν το καθεστώς κυρώσεων για οικονομικούς φορείς […] οι οποίες εφαρμόζονται σε παραβάσεις του παρόντος κανονισμού και λαμβάνουν κάθε απαραίτητο μέτρο για την επιβολή τους. Οι προβλεπόμενες κυρώσεις πρέπει να είναι αποτελεσματικές, αναλογικές και αποτρεπτικές […]”. Με τον κανονισμό 1020/2019 (L 169) καταργήθηκαν οι σχετικές με την εποπτεία της αγοράς και τον έλεγχο των προϊόντων από τρίτες χώρες διατάξεις του κανονισμού 765/2008, ρυθμίσθηκαν δε οι τομείς αυτοί από τον νέο κανονισμό, εξακολούθησαν όμως να διέπονται από τον κανονισμό 765/2008 η διαπίστευση και η σήμανση CE.

 16. Επειδή, με το άρθρο 1 του ν. 4468/2017 (Α΄ 61) συνεστήθη νομικό πρόσωπο ιδιωτικού δικαίου, μη κερδοσκοπικού χαρακτήρα, με την επωνυμία “Εθνικό Σύστημα Διαπίστευσης” και τον διακριτικό τίτλο ΕΣΥΔ [“Hellenic Accreditation System”-ESYD], ορίσθηκε δε ότι το ΕΣΥΔ αποτελεί τον Εθνικό Οργανισμό Διαπίστευσης, κατά την έννοια των διατάξεων του προαναφερθέντος κανονισμού (ΕΚ) 765/2008, ανήκει στον ευρύτερο δημόσιο τομέα, διαθέτει διοικητική και οικονομική αυτοτέλεια και εποπτεύεται από τον Υπουργό Οικονομίας και Ανάπτυξης. Κατά το άρθρο 2 του ίδιου νόμου: “1. Στο ΕΣΥΔ ανατίθεται η υλοποίηση, η εφαρμογή και η διαχείριση του Εθνικού Συστήματος Διαπίστευσης. 2. Το ΕΣΥΔ αποτελεί τον επίσημο τεχνικό σύμβουλο της πολιτείας σε θέματα διαπίστευσης και εκπροσωπεί τη χώρα σε διεθνείς οργανισμούς αρμόδιους για τα θέματα αυτά. 3. Το ΕΣΥΔ χορηγεί πιστοποιητικά διαπίστευσης σε φορείς πιστοποίησης, σε φορείς επιθεώρησης και ελέγχου, σε περιβαλλοντικούς επαληθευτές και σε εργαστήρια δοκιμών και εργαστήρια μετρολογίας, που έχουν την έδρα τους ή υποκαταστήματά τους στην Ελλάδα ή στην αλλοδαπή. Επίσης, αποφασίζει για την απόρριψη, την ανάκληση ή την αναστολή της διαπίστευσης των ανωτέρω φορέων. 4. Το ΕΣΥΔ δύναται να συμμετέχει σε Συμφωνίες Αμοιβαίας Αναγνώρισης, οι οποίες συνάπτονται μεταξύ Εθνικών Φορέων Διαπίστευσης. 5. Το ΕΣΥΔ αναλαμβάνει συμβουλευτικές ή εκπαιδευτικές δραστηριότητες σχετικές με το αντικείμενο της διαπίστευσης”.

 17. Επειδή, η διακήρυξη βάσει της οποίας διενεργήθηκε ο επίμαχος διαγωνισμός προβλέπει, συναφώς, τα ακόλουθα: “2.2.7. Οι οικονομικοί φορείς για την παρούσα διαδικασία σύναψης σύμβασης οφείλουν να διαθέτουν σε ισχύ κατά την ημερομηνία κατάθεσης της προσφοράς τις παρακάτω πιστοποιήσεις: -Πιστοποιητικό ποιότητας ISO 9001:2015 στον τομέα Διαχείρισης Ανθρωπίνων Πόρων, το οποίο να έχει εκδοθεί από διαπιστευμένο φορέα πιστοποίησης. -Πιστοποιητικό ποιότητας περί Υγείας και Ασφάλειας στην Εργασία ISO ......:2018 στον τομέα Διαχείρισης Ανθρωπίνων Πόρων, το οποίο να έχει εκδοθεί από διαπιστευμένο φορέα πιστοποίησης. - Πιστοποιητικό ποιότητας Επιχειρησιακής Συνέχειας (Business Continuity Management Systems) ISO ......:2012 στον τομέα Διαχείρισης Ανθρωπίνων Πόρων, το οποίο να έχει εκδοθεί από διαπιστευμένο φορέα πιστοποίησης. -Σύστημα διαχείρισης περιβαλλοντικής ασφάλειας ISO......:2004, το οποίο έχει εκδοθεί από διαπιστευμένο φορέα πιστοποίησης. Οι ανωτέρω πιστοποιήσεις κρίνονται απαραίτητες λόγω της σημασίας των παρεχόμενων υπηρεσιών κατά την εκτέλεση του έργου [...] 2.2.9.Β.5. Για την απόδειξη της συμμόρφωσής τους με πρότυπα διασφάλισης ποιότητας της παραγράφου 2.2.7 οι οικονομικοί φορείς προσκομίζουν τα αναγραφόμενα στην εν λόγω παράγραφο πιστοποιητικά εκδιδόμενα από ανεξάρτητους οργανισμούς πιστοποίησης που να βεβαιώνουν, ότι ο οικονομικός φορέας συμμορφώνεται με τα ανωτέρω πρότυπα-συστήματα διασφάλισης ποιότητας. Επισημαίνεται, πως ο αναθέτων φορέας θα αποδέχεται επίσης και άλλα αποδεικτικά μέσα σχετικής συμμόρφωσης, όταν ο οικονομικός φορέας τεκμηριωμένα δεν έχει πρόσβαση στα εν λόγω πιστοποιητικά ή δεν έχει τη δυνατότητα να τα αποκτήσει εντός των σχετικών προθεσμιών, για λόγους για τους οποίους δεν ευθύνεται ο ίδιος”.

 18. Επειδή, από τις παρατεθείσες διατάξεις των άρθρων 284 και 309 του ν. 4412/2016 συνάγονται τα εξής: Στους αναθέτοντες φορείς παρέχεται η δυνατότητα να απαιτούν από τους διαγωνιζόμενους οικονομικούς φορείς την υποβολή πιστοποιητικού που έχει εκδοθεί από οργανισμό αξιολόγησης της συμμόρφωσης, ως αποδεικτικό μέσο για την τεκμηρίωση της συμμόρφωσης των οικονομικών φορέων και των προσφερομένων εκ μέρους τους υπηρεσιών προς τις τεχνικές προδιαγραφές, τα πρότυπα και τα κριτήρια ανάθεσης της διακήρυξης ή τους όρους εκτέλεσης της υπό ανάθεση σύμβασης. Προς διασφάλιση του αναγκαίου βαθμού αξιοπιστίας και διαφάνειας της λειτουργίας τους, οι οργανισμοί αξιολόγησης της συμμόρφωσης που εκδίδουν τα πιστοποιητικά αυτά απαιτείται να είναι διαπιστευμένοι [βλ. άρθρα 284 παρ. 1 και 309 παρ. 1 ν. 4412/2016 και τις αντίστοιχες διατάξεις της οδηγίας]· κατά τους ρητούς δε ορισμούς του τελευταίου εδαφίου της παραγράφου 1 του άρθρου 284 του ν. 4412/2016 [βλ. και άρθρο 62 παρ. 1 της οδηγίας 2014/25/ΕΕ], ο οργανισμός ο οποίος πραγματοποιεί δραστηριότητες αξιολόγησης της συμμόρφωσης πρέπει να είναι διαπιστευμένος σύμφωνα με τον κανονισμό (ΕΚ) 765/2008. Με τον ανωτέρω κανονισμό θεσπίζονται κανόνες για την οργάνωση και λειτουργία της διαπίστευσης των οργανισμών οι οποίοι είναι επιφορτισμένοι με την άσκηση καθηκόντων αξιολόγησης της συμμόρφωσης, δηλαδή της “αυθεντικής πιστοποίησης της […] επάρκειας των οργανισμών, αποστολή των οποίων είναι να διασφαλίζουν συμμόρφωση με τις εφαρμοστέες απαιτήσεις”· οι κανόνες αυτοί θεσπίζονται με σκοπό την ενίσχυση της αμοιβαίας εμπιστοσύνης μεταξύ των κρατών-μελών ως προς την αξιοπιστία των οργανισμών αξιολόγησης της συμμόρφωσης, και, κατ’ ακολουθία, των πιστοποιητικών που εκδίδονται από αυτούς, καθώς επίσης προς αποφυγή της αλληλεπικάλυψης των δραστηριοτήτων διαπίστευσης στα κράτη-μέλη και προς διασφάλιση της αποτελεσματικής παρακολούθησης και του διαρκούς ελέγχου των ίδιων των εθνικών οργανισμών διαπίστευσης (βλ. αιτιολογικές σκέψεις του κανονισμού, βλ. επίσης ΔΕΕ, απόφαση της 6.5.2021, ............., C-142/20 σκ. 37-41). Σύμφωνα με τους ορισμούς του άρθρου 2 του κανονισμού, με την αξιολόγηση της συμμόρφωσης “αποδεικνύεται κατά πόσον πληρούνται οι ειδικές απαιτήσεις που αφορούν προϊόν, διαδικασία, υπηρεσία, σύστημα, πρόσωπο ή φορέα”. Περαιτέρω, με τις διατάξεις του Κεφαλαίου ΙΙ του κανονισμού καθορίζονται οι ακόλουθοι δεσμευτικοί “κανόνες οργάνωσης και λειτουργίας της διαπίστευσης των οργανισμών αξιολόγησης της συμμόρφωσης”: Κάθε κράτος-μέλος υποχρεούται να ορίζει έναν και μόνο εθνικό οργανισμό διαπίστευσης, που “λειτουργεί σε μη κερδοσκοπική βάση”, είναι ανεξάρτητος από τους οργανισμούς τους οποίους αξιολογεί και από “εμπορικές πιέσεις”, διαθέτει τους αναγκαίους πόρους, προσωπικό και τεχνική επάρκεια, η δε οργάνωση και λειτουργία του εν γένει διασφαλίζουν “την αντικειμενικότητα και την αμεροληψία” στην άσκηση των δραστηριοτήτων του και, τέλος, υπόκειται ο ίδιος σε αξιολόγηση, κατά το προβλεπόμενο στον κανονισμό σύστημα. Η δραστηριότητα της διαπίστευσης που ασκείται από τον εθνικό οργανισμό “συνιστά άμεση και ειδική συμμετοχή στην άσκηση δημόσιας εξουσίας κατά την έννοια του άρθρου 51 ΣΛΕΕ” (βλ. ΔΕΕ, απόφαση της 6.5.2021, ..........., C-142/20 σκ. 32, 34, 52). Περαιτέρω, όταν ένας οργανισμός αξιολόγησης της συμμόρφωσης ζητά διαπίστευση, την ζητά, κατ’ αρχήν, από τον εθνικό οργανισμό διαπίστευσης του κράτους-μέλους στο οποίο είναι εγκατεστημένος ο οργανισμός αξιολόγησης, υπό την επιφύλαξη συνδρομής των προϋποθέσεων του άρθρου 7 του κανονισμού για τη “διασυνοριακή διαπίστευση”, και δεν επιτρέπεται ο οργανισμός αξιολόγησης της συμμόρφωσης “να λάβει διαπίστευση από εγκατεστημένο σε τρίτο κράτος οργανισμό, προκειμένου να ασκήσει τη δραστηριότητά του στο έδαφος της Ένωσης” (βλ. ΔΕΕ, απόφαση της 6.5.2021, ............, σκ. 32). Τούτο δε ακόμη και όταν ο οργανισμός διαπίστευσης του τρίτου κράτους “διαθέτει πιστοποίηση περί του ότι πληροί τα διεθνή πρότυπα για την άσκηση της δραστηριότητας διαπίστευσης” και έχει προβεί σε “σύναψη συμφωνιών περί αμοιβαίας αναγνώρισης στο πλαίσιο διεθνών φορέων οι οποίοι έχουν τον χαρακτήρα ένωσης προσώπων”· καθόσον “η προσχώρηση σε μια τέτοια συμφωνία αμοιβαίας αναγνώρισης δεν διασφαλίζει ότι ο οργανισμός διαπίστευσης πληροί τις απαιτήσεις του κανονισμού 765/2008”, τυχόν δε συμφωνίες που προβλέπουν αμοιβαία αναγνώριση των πιστοποιητικών συμμόρφωσης, τα οποία εκδίδονται από οντότητες διαπιστευμένες από τα μέρη της οικείας συμφωνίας, αποβλέπουν στη διευκόλυνση του διεθνούς εμπορίου και δεν παρέχουν έρεισμα για την αναγνώριση της ισοδυναμίας των προσφερομένων από τις οντότητες αυτές υπηρεσιών, κατά το άρθρο 11 παρ. 2 του κανονισμού 765/2008. Συνεπώς, εθνική νομοθεσία, σύμφωνα με την οποία η δραστηριότητα διαπίστευσης είναι δυνατόν να ασκείται από άλλους οργανισμούς, πέραν του μοναδικού σε κάθε κράτος-μέλος εθνικού οργανισμού διαπίστευσης, οι οποίοι έχουν την έδρα τους σε τρίτο κράτος, αντίκειται στον κανονισμό 765/2008, ακόμη και “οσάκις οι οργανισμοί αυτοί εγγυώνται την τήρηση των διεθνών προτύπων και αποδεικνύουν, μεταξύ άλλων μέσω συμφωνιών αμοιβαίας αναγνώρισης, ότι έχουν χαρακτηρισμό ισοδύναμο προς τον […] ένα και μόνο οργανισμό διαπίστευσης” (βλ. ΔΕΕ, ..........., σκ. 42-45). Οι ανωτέρω προϋποθέσεις για τη διαπίστευση ισχύουν, για την ταυτότητα του δικαιολογητικού λόγου, και για τους οργανισμούς οι οποίοι εκδίδουν πιστοποιητικά που βεβαιώνουν τη συμμόρφωση των διαγωνιζόμενων οικονομικών φορέων με πρότυπα διασφάλισης ποιότητας, σύμφωνα με τις διατάξεις του άρθρου 309 το οποίο απαιτεί πιστοποίηση από διαπιστευμένους οργανισμούς, καίτοι το άρθρο αυτό δεν παραπέμπει ρητώς στον κανονισμό 765/2008. Τούτο δε διότι συντρέχει και στην περίπτωση αυτή η ανάγκη αξιοπιστίας του πιστοποιητικού που προσκομίζεται από τον οικονομικό φορέα προς απόδειξη της συμμόρφωσής του με πρότυπα διασφάλισης ποιότητας, στο πλαίσιο κριτηρίου επιλογής συναρτώμενου με την ικανότητά του να εκτελέσει τη σύμβαση. Η ερμηνεία ότι γίνονται δεκτά πιστοποιητικά εκδιδόμενα από οργανισμούς αξιολόγησης της συμμόρφωσης διαπιστευμένους σύμφωνα με τον κανονισμό 765/2008 επιρρωνύεται και από το δεύτερο εδάφιο της παραγράφου 1 του άρθρου 309, το οποίο ορίζει ότι “οι αναθέτοντες φορείς αναγνωρίζουν ισοδύναμα πιστοποιητικά από οργανισμούς εδρεύοντες σε άλλα κράτη-μέλη”. Διαφορετική ερμηνεία θα αντέκειτο στο εναρμονισμένο σύστημα διαπίστευσης, που εισάγει ο κανονισμός εντός της Ένωσης, με θέσπιση αυστηρών κανόνων προς διασφάλιση της αξιοπιστίας και διαφάνειας τόσο των οργανισμών αξιολόγησης συμμόρφωσης όσο και των οργανισμών διαπίστευσης· το σύστημα δε αυτό, όπως προκύπτει από τους ορισμούς του άρθρου 2 παρ. 12 και 13 του κανονισμού, αφορά όχι μόνο προϊόντα, αλλά και διαδικασίες, υπηρεσίες, συστήματα, πρόσωπα ή φορείς. Συνεπώς, ενόψει της ανωτέρω ερμηνείας των άρθρων 284 και 309 του ν. 4412/2016, οι οικονομικοί φορείς οφείλουν να προσκομίζουν, ως αποδεικτικά μέσα προς απόδειξη της συμμόρφωσής τους με τα απαιτούμενα πρότυπα-συστήματα διασφάλισης ποιότητας, πιστοποιητικά εκδιδόμενα από φορείς διαπιστευμένους σύμφωνα με τον κανονισμό 765/2008, δηλαδή από φορείς εγκατεστημένους σε κράτος-μέλος και διαπιστευμένους από τον εθνικό οργανισμό διαπίστευσης του κράτους-μέλους εγκατάστασης, και όχι από φορείς εγκατεστημένους σε τρίτες χώρες και διαπιστευμένους από οργανισμούς διαπίστευσης τρίτου κράτους, ανεξαρτήτως εάν οι τελευταίοι αυτοί οργανισμοί έχουν υπογράψει διεθνή σύμβαση αμοιβαίας αναγνώρισης, στην οποία έχει συμβληθεί και ο εθνικός οργανισμός διαπίστευσης.

 19. Επειδή, μετά την επίλυση των ανωτέρω δύο ζητημάτων για τα οποία εισήχθη στο Συμβούλιο της Επικρατείας, η κρινόμενη αίτηση ακυρώσεως και αναστολής πρέπει, κατ’ εφαρμογή του άρθρου 1 παρ. 1 του ν. 3900/2010, να παραπεμφθεί προς εκδίκαση στο Διοικητικό Εφετείο Αθηνών. Με την κρινόμενη αίτηση πρέπει επίσης να παραπεμφθεί στο ίδιο Διοικητικό Εφετείο και η παρέμβαση της .......

 Δ ι ά  τ α ύ τ α

 Επιλύει τα εισαχθέντα στο Συμβούλιο της Επικρατείας ζητήματα, σύμφωνα με το σκεπτικό.

 Παραπέμπει, κατά τα λοιπά, την αίτηση και την παρέμβαση στο Διοικητικό Εφετείο Αθηνών, σύμφωνα με το σκεπτικό.

 Η διάσκεψη έγινε στην Αθήνα στις 17 Φεβρουαρίου 2023 και η απόφαση δημοσιεύθηκε σε δημόσια συνεδρίαση της 19ης Δεκεμβρίου του ίδιου έτους.

 Η Πρόεδρος                                                           Η Γραμματέας

 Ευαγγελία Νίκα                                                         Ελένη Γκίκα


 Π.Κ.-Ρ.Κ.
**